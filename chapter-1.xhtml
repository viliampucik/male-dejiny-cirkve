<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h1>I. období: KŘESŤANSKÝ STAROVĚK</h1>

  <h1 id="toc_1">I. epocha: 1-311 (Od počátku církve do konstantinovského obratu)</h1>

  <h2 id="toc_2">§ 1 HISTORICKÝ JEŽÍŠ A ZALOŽENÍ CÍRKVE</h2>

  <p>Křesťanství se jako dějinné zjevené náboženství odvozuje od historické osoby Bohočlověka Ježíše Krista a jeho spásného díla. Předpokladem a základem každého líčení církevních dějin je tedy doložení historické existence Kristovy a historičnosti založení církve.</p>

  <h3 id="toc_3">1. Historická existence Ježíše</h3>

  <p>Historickou existenci Ježíšovu se pokoušeli popírat v 18. a 19. století jménem osvícenské liberální vědy a historické kritiky např. H. S. Reimarus († 1768), F. Ch. Baur († 1860), D. Fr. Strauss († 1874), Bruno Bauer († 1882), dále na přelomu 19. a 20. stol. zvláště Robertson, Smith, Drews aj. Ti všichni se snažili ukázat křesťanství jako výmysl apoštolů, postavu Kristovu jako neskutečnou, vybájenou, mytickou personifikaci náboženských tužeb a představ, jako zbožný podvod kruhu učedníků nebo jako převzetí a obměnu božských hrdinů předoasijských, helénistických mystérií. Rozvíjející se srovnávací věda náboženská náhle objevila v Ježíšově životě podobnosti a paralely se slunečním bohem Mithrou (H. B. Smith, 1911), s hrdinou babylonského eposu o Gilgamešovi (Jensen, 1906), s mystickou postavou umírajícího a zmrtvýchvstalého boha-spasitele (R. Reitzenstein a mnozí jiní); myslilo se, že Ježíšův život a učení zachycené v evangeliích je nutno vykládat jako projev sociálních tužeb utiskovaných mas (Kalthoff, 1902).</p>

  <p>Všechny tyto teorie jsou dnes opuštěny a z vědeckého hlediska se musí považovat za překonané. Mohli bychom je tedy mlčky přejít, kdyby nepřežívaly u marxistů. Karl Marx a Friedrich Engels přijali a tradovali na svou dobu nové, radikální ideje svého současníka Bruna Bauera a jejich vlivem se tato teorie udržela až dodnes.</p>

  <p>Závažnější byly v 19. a 20. stol. výzkumy liberální teologie a její útoky na historickou pravost a spolehlivost evangelií, vedené ve jménu textové kritiky. Mezitím však moderní biblická exegeze, opřená o nanejvýš svědomitou a pečlivou práci s biblickým textem, opět upevnila základní fakta. Pokusy R. Bultmanna o „odmytologizování” Nového zákona vedly k poznání mnohovrstevnosti myšlení prvokřesťanské obce a její tradice, která se odrazila v Písmu. Naučili jsme se odlišovat dobovou, tzv. „mytickou” vyjadřovací formu mnoha biblických textů od jejich podstatného obsahu a vyloupnout z vnějšího obalu (= odmytologizovat) historické jádro s ústřední myšlenkou novozákonní zvěsti o Božím spásném díle v Ježíši Kristu. „Metoda historie forem”, která se kriticky zabývala literární vyjadřovací formou jednotlivých textů, dokázala jasněji určit ty části a odstavce celkového textu, které lze pokládat za prvotní (primární) prameny k životu historického Ježíše. Byly tím sice otřeseny mnohé tradiční naivní představy, jež chápaly evangelia jako moderní životopisy Ježíše, přesné obsahově i chronologicky, na druhé straně se však mohl z novozákonních textů vypracovat soubor základních, historicky ověřitelných faktů, který obstojí před jakoukoli kritikou.</p>

  <p>I když tedy víme, že žádné ze čtyř evangelií není či nechtělo být historickým životopisem Ježíše, ale že zachycují obraz, který se o něm na základě apoštolského zvěstování vytvořil v srdcích Ježíšových věřících a milujících stoupenců, můžeme přece konstatovat, že mnoho jednotlivostí o něm v evangeliích je možno historicky ověřit. <i>V Kristu víry</i>, jak ho líčí Nový zákon, lze bezpečně zachytit <i>historického Krista</i>; historickou existenci Kristovu nelze popírat. Především můžeme do dobově dějinné souvislosti s jistotou zařadit začátek i konec pozemského života Ježíšova: Narodil se za Heroda Velikého asi r. 4/5 před naším letopočtem a byl ukřižován za Pontia Piláta 14. nebo 15. nisanu mezi rokem 30 až 33 po Kristu. Čtyři kanonická evangelia sice měla zjevně teologické a kérygmatické záměry, přece však neopominula poukázat na fakta a dobové souvislosti a zakotvit události spásy historicky, i když ne přesně chronologicky. Evangelisté referují jako očití svědkové a podávají nesmírně působivý a živý obraz osobnosti, učení a smrti Mistrovy, který můžeme získat jen z četby jejich spisů.</p>

  <p>Historickou existenci Ježíšovu dosvědčují i nekřesťanské prameny. Chybějí sice současné zprávy mimokřesťanského původu, ale údaje Tacita kolem r. 117 (Annales XV, 44), Plinia Mladšího okolo 112/113 (dopis císaři Trajánovi) a Suetonia kolem 120 (Vita Claudii 25) jsou spolehlivé a historicky plně průkazné, takže je můžeme uvádět jako bezpečná svědectví o tom, že křesťanství vyšlo od osoby Ježíše Krista. Od židovského spisovatele Josepha Flavia máme z doby kolem r. 93/94 údaje, které jasně ukazují, že věděl o historické osobnosti Ježíšově (Antiquitates XVIII, 5, 2 a XX, 9, 1); jiné místo (Ant. XVIII, 3, 3) je velmi pochybné.</p>

  <h3 id="toc_4">2. Historičnost založení církve</h3>

  <p>Od počátku novověku vyvolávala velmi mnoho sporů rovněž otázka založení církve Ježíšem Kristem. Hlavním problémem tu je, zda Kristus hlásal jen jakési všeobecné křesťanství, nebo zda zároveň také dal svému náboženství pevnou organizační formu v institucionální církvi a chtěl jí svěřit úkol, aby hlásala evangelium, pokračovala v díle spásy a jen ona je uskutečňovala. Pojem „duchovní církve” (<i>ecclesia spiritualis</i>) vrcholného středověku vedl k tomu, že v době reformace byla odmítána a ostře potírána „papežská církev”; reformátoři jí vyčítali, že porušila původní vůli Kristovu. Ještě v novější době protestantský profesor církevního práva Rudolf Sohm (Kirchenrecht I., 1892) hájil podle luterského pojetí církve tezi, že Kristus vůbec nechtěl založit církev, ale hlásal jenom čistě duchovní křesťanství; proto prý prvotní křesťanství nemělo vůbec vnější řád a pevnou organizaci, řídilo a udržovalo se výhradně duchem lásky a neznalo církev jako instituci. Teprve poapoštolská doba špatně pochopila Kristovu vůli a jeho dílo porušila. Z tohoto chybného výkladu prý vznikla raně katolická církev, ve které později svobodná víra prvotní doby ustrnula v dogma a charizmatický život prvních křesťanů, plný Ducha, byl spoután umrtvujícími právními a disciplinárními předpisy.</p>

  <p>Otázka založení církve zaujímá ústřední místo i v současném ekumenickém dialogu. Sohmovy myšlenky stále působí u Emila Brunnera (<i>Das Missverständnis der Kirche</i>, 1951), Hanse von Campenhausena (<i>Kirchl. Amt. u. geistliche Vollmacht in den ersten drei Jahrhunderten</i>, 1953) a jiných. Je tedy třeba podrobněji se zabývat otázkou, co říká o založení církve Písmo a jak prvotní církev rozuměla Kristovu záměru a jak ho uskutečňovala.</p>

  <p>Evangelia nesčetněkrát uvádějí, že souhrnem Kristova hlásání spásy byla radostná zvěst o Božím království, které se uskutečňuje ve dvou stupních:</p>

  <p>První stadium je jeho začátek na tomto světě; zahájil je již Ježíš svým kázáním (Lk 11,24; Mt 11,12).</p>

  <p>Druhé stadium je jeho dovršení na sklonku času.</p>

  <p>Chtěl Ježíš, aby se první stadium, které jediné se nás tady týká, uskutečňovalo neviditelným, nebo také viditelným způsobem? Chtěl mít již na tomto světě viditelné, vnější Boží království, se strukturou úřadů a organizované? Odpověď je obtížná, neboť Kristus nikde, pokud je známo, nedal jasný příkaz k jeho založení. Nicméně biblické zprávy a obrazy, jichž Kristus užívá k charakteristice své představy o církvi, ukazují, že o ní měl velmi konkrétní představu a že apoštolové chápali církev stejně konkrétně.</p>

  <p>Když Kristus přirovnává církev k domu nebo stádu (Mt 16,18; 21,42; 1 Kor 3,11; Sk 4,11; dále Mt 26,31; Jan 10,16; 1 Kor 9,7), zcela jasně zároveň vyjadřuje, že tato stavba domu potřebuje pevný základ na skále a k vedení stáda je nutná autorita pastýře. Sám vyvolil dvanáct učedníků, svěřil jim zvláštní odpovědnost a ustanovil Petra za prvního pastýře svého stáda (Mk 3,14n.; Mt 16,17n.; Lk 22,31n.; Jan 21,15nn.). Tak sám zřídil první „úřady”. Úřad je víc než okamžitá, dočasná služba. Právě oficiální ustanovení mu dává trvalý charakter, znamená, že jeho služební funkce je nadindividuálním způsobem spojena s určitým trvalým úkolem, který trvá i po smrti jednotlivého nositele a dává držiteli úřadu vyšší zplnomocnění, aby mluvil a jednal jménem a z autority toho, kdo jej ustanovil. Úřad proto zahrnuje nástupnictví. V tomto smyslu také chápali apoštolové svůj úřad jako <i>milost, která jim byla dám od Boha, aby byli služebníky Ježíše Krista a konali posvátnou službu kázáním Božího evangelia</i> (Řím 15,16) a ustanovovali si spolupracovníky a nástupce v tomto úřadě. Stejně smýšlela prvotní církev. Zřízením tohoto úřadu byla vybudována církev. Jelikož se úřad opírá o samotného Krista a on sám v něm působí, lze říci, že církev je dána tímto charakterem úřadu a z něho vychází.</p>

  <h3 id="toc_5">3. Církev jako tajemství víry</h3>

  <p>Je zajisté správné, že církev založenou Kristem mohou chápat jen věřící ve víře a že je jakožto nadpřirozená a transcendující veličina nutně duchovní, a tedy neviditelná; stejně však je nutno důrazně trvat na tom, že církev je postavena do tohoto času a že byla založena pro lidi tohoto viditelného světa. Kristus zamýšlel tuto svou církev jako dějinné a viditelné společenství. K tomu směřovalo celé jeho působení. Ježíš nejen učil, ale také žil ve společenství se svými učedníky. Jeho náboženské učení nesměřuje k založení naukového směru, ale k opravdovému společenství života, zahrnujícímu celou existenci. On sám chtěl být jeho srdcem a středem (Jan 14,20n.) a měl pro ně být životním principem.</p>

  <p>Pavel vidí toto životní společenství věřících s Kristem jako tělo (1 Koř 12,12n.), ve kterém je Kristus hlavou a věřící údy (Ef 2,15n.; 4,12n.; Kol 3,15). Žije v církvi dále se svým vtělením, vykoupením a svou obětí na kříži. Jako má toto společenství podíl na Kristově boholidském bytí a díle spásy, tak žije i jeho životem. Pavel neustále připomíná, že Kristův život, jeho bolestná smrt a zmrtvýchvstání pro nás nejsou pouhou historickou objektivní skutečností, ale že - neměl-li Kristus zemřít nadarmo - musíme žít jeho životem, spolu s ním umírat a být s ním účastni zmrtvýchvstání.</p>

  <p>Základní otázka, kterou si máme klást, zní: Co si myslíte o Mesiášovi? Čí je syn? (Mt 22,42). Odpověď může být jen odpovědí víry: Boží Syn! Vtělení je ústřední pojem křesťanství. Tu však přestává být kompetentním čistě historické bádání a začíná teologie, která vyžaduje a předpokládá rozhodnutí víry. Bůh se stal člověkem v Ježíši Kristu, aby lidstvo opět spojil se sebou a byl mu blízko. V církvi jako v stále žijícím Kristu vstupuje Bůh po všechny časy a skrze všecky národy stále znovu v lidstvo, aby je vedl ke spáse.</p>

  <p>Nejhlubší tajemství církve je v její identitě s Kristem. V ní pokračuje dílo, které začal Bohočlověk Ježíš Kristus ve svém historickém pozemském životě, dokud znovu nepřijde v eschatologickém dovršení. To je prostor, ve kterém se stále znovu odehrává vtělení Logu (Syna Božího) na tomto světě. J. A. Mőhler proto hovoří o <i>neustálém vtělování Krista v církvi</i>. V tomto smyslu je sama církev hlubokým tajemstvím víry a spásy (list Efezanům) a podílí se na obrovském napětí mezi božskou svatostí a lidskou hříšností. Od božského zakladatele má božskost, svatost a nezničitelnost; k její lidské stránce patří selhávání, hříšnost a nestálost. Tato polarita, která má základ v podstatě církve, dodává její existenci a dějinnému působení cosi nesmírně vzrušujícího. Nejen kolem církve, ale i v jejím lůně a v každém věřícím se odehrává dramatický zápas mezi božským a lidským, mezi svatým a nesvatým, mezi spásou a zavržením. Je církví svatých a církví hříšníků. V dějinách církve i v životě každého věřícího se tento zápas projevuje neustálými vzestupy a poklesy, neustálým střídáním duchovního rozkvětu a úpadku podle toho, jak církev říká Bohu spolu s Marií při historickém vtělení Logu své <i>Hle, jsem služebnice Páně</i>.</p>

  <p>Kristus dal své církvi na cestu závazný program: spásu a posvěcování lidstva. Podle toho, jakým způsobem a jak pohotově církev plní ve svém životě tento božský úkol, je nutno posuzovat její konkrétní stav v dějinách. Prostředky a metody provádění se mnohokrát měnily a musí se přizpůsobovat danostem lidského faktoru. Úkol a cíl je stále týž. Během dvou tisíc let historie častokrát zaznívalo volání po reformě a po návratu k prvotní církvi; obsahem tohoto požadavku však nemůže být opakování a anachronické obnovení životní formy prvotní církve, ale připomínání úkolu, který církev dostala na začátku: pokračovat ve vykupitelském díle Kristově jeho slovem a svátostmi; pronikat do světa a získávat ho Kristu.</p>

</body>

</html>