<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h2>§ 45 TRIDENTSKÝ KONCIL 1545-1563</h2>

  <p>Už předhistorie koncilu ukazuje, jak nesmírně těžké a spletité bylo jej uskutečnit.</p>

  <p>3. stupeň reformy, tj. sama práce koncilu, byl neméně plný napětí a složitý. Když 13. prosince 1545 slavnostně zahajovalo koncil jen 31 koncilních otců, oprávněných k hlasování, pod vedením tří papežských legátů - Del Monta, Cerviniho a Pola, netušil nikdo, že tu začíná největší událost celého novověkého katolicismu.</p>

  <h3 id="toc_1">1. Předběžné porady</h3>

  <p>Porady začaly hned prudkou debatou mezi císařem a papežem o základní otázce. Oba vedoucí představitelé se neshodovali v tom, co má koncil pokládat za svůj první speciální úkol. Císaři šlo o reformu a opětné sjednocení s protestanty. Jeho důvody jsme poznali. Papež chtěl koncil soustředit na vyjasnění dogmatických otázek. Bylo nutno zamyslit se nad vlastním obsahem víry, neboť teprve teď se ukázalo, jaký zmatek způsobil protestantský útok v oboru katolické teologie. Ostatně Lutherovo vystoupení nevycházelo z reformních problémů, ale z otázek dogmatických. Podkladem reformace byla nová nauka o milosti. Život reformátorských společenství určoval nový princip Písma, nové pojetí ospravedlnění, svátostí a konečně i církve. Na to se opravdově dalo odpovědět jen z dogmatického hlediska. Přesto se neměly opomíjet disciplinární reformy. Tak se v Tridentu 22. ledna 1546 shodli na tom, že se bude o dogmatech a reformě pojednávat současně.</p>

  <p>Koncil se stal svým celkovým pojetím především vnitrocírkevním rozvazováním, čistě katolickou záležitostí. Molů se vzdát účasti protestantů, protože nechtěl být ani náboženskou rozpravou po způsobu německých říšských sněmů, ani kontroverzně teologickou diskusí s jednotlivými teology, nýbrž projevem učitelského úřadu církve. Ani na jediném místě koncilních dekretů není zmíněno jméno některého reformátora. Porady vycházely z hierarchických článků vyňatých ze spisů reformátorů nebo kontroverzních teologů; jednalo se o nich tak, že se v protikladu k nim hluboce a důkladně nově vypracovala katolická nauka. Když se tázali papeže, zda se nemají připojit alespoň odkazy na prameny, jež by ukazovaly na jednotlivé spisy reformátorů, odpověděl záporně a dodal, že koncil dostatečně splní svůj úkol, když jednoznačně a jasně ukáže katolickou věrouku; má říci, <i>co</i> je heretické, nikoli <i>kdo</i> se má považovat za bludaře.</p>

  <p>A tak koncil konal objektivní práci. Oproti subjektivním Lutherovým citovým výbuchům a osobním, polemizujícím projevům Kalvínovým působí čistě věcná argumentace tridentských teologů příjemným a uklidňujícím dojmem. Byli mezi nimi muži významných a prvořadých jmen, jako Seripando, Dominik de Soto, jezuité Laynez a Salmeron a Němec Johan Gropper z Kolína.</p>

  <p>Byly vysloveny kritiky, že Němci byli na koncilu slabě zastoupeni a naproti tomu Románi neměli smysl pro pravé záměry reformace. V prvním období koncilu vskutku nebyli němečtí biskupové a teologové v Tridentu vůbec přítomni. Teprve v druhém období přišli arcibiskupové z Mohuče, Trevíru a Kolína, biskupové ze Štrasburku, Kostnice, Churu, Chiemsee, Vídně a Naumburku a světící biskupové z Mohuče, Špýru, Würzburgu a Münsteru; přivedli s sebou své teology: Groppera a Billicka z Kolína, Pelarga z Trevíru aj. Zvláště Gropper, ale i biskup Fridrich Nusea z Vídně a erasmovsky smýšlející zprostředkující teolog biskup Julius Pflug z Naumburku požívali na koncilu velké vážnosti. Ale hlavní váha spočívala na Románech: Italové tvořili absolutní většinu koncilních otců, také Španělé byli dobře zastoupeni, zvláště vynikajícími teology. Církev je univerzální. Reformací byly zasaženy, i když méně, také neněmecké země. Snad právě proto byly o to lépe s to zastávat objektivní pravdu než stále subjektivní němečtí teologové.</p>

  <h3 id="toc_2">2. Průběh koncilu</h3>

  <p>Jen krátce je možno naznačit průběh koncilu s jeho bohatou pracovní náplní.</p>

  <p>1. období zasedání 1545-1548. Ve 4. zasedání (8. 4. 1546) postavil koncil proti protestantské zásadě <i>sola Scriptura</i> nauku o dvou pramenech víry, Písmu a tradici: <i>pari pietatis affectu</i> (se stejnou zbožnou úctou) je třeba podle prastarého katolického pojetí vážit si i tradice jako pramene víry. Jednostranné omezení pouze na Písmo je tedy heretické. V 5. a 6. zasedání se jednalo o dědičném hříchu a o ospravedlnění. V protikladu k protestantskému učení o <i>sola gratia</i> a o imputaci byl zamítnut názor o absolutní zkaženosti padle lidské přirozenosti a pro proces spásy byla zdůrazněna důležitost posvěcující milosti, která je inherentní duši; člověk, který je v milosti a jedná ve víře a lásce, může konat záslužné dobré činy. V 7. zasedání byla definována nauka o svátostech vůbec, o křtu a biřmování zvláště. Týkala se opět základního problému reformace.</p>

  <p>Na začátku jara 1547 byla práce koncilu, který mezitím vzrostl na 64 biskupů a 7 generálních představených řádů, náhle přerušena. Propuknutí epidemie v Tridentu a ohrožení šmalkaldskými vojenskými oddíly přimělo koncil, aby přesídlil do Bologne (11. 3. 1547). Císař proti tomu mamě protestoval. Právě hodlal šmalkaldské porazit a pak je poslat do Tridentu. Věděl, že do Bologne nepůjdou. Přeložení koncilu překazilo jeho plány. Ale papeži to nebylo nemilé. Poměr mezi císařem a papežem se znovu přiostřil. Karel protestoval proti papežově neblahé rodinné politice, když papež chtěl svému synovi Pierluigimu Farnese přidělit část církevního státu, Parmu a Piacenzu, jako samostatné vévodství. To mu Pavel III. nezapomněl. Podněcován Pierluigim, odňal císaři papežské pomocné vojenské sbory a peníze, právě když císař hodlal zasadit šmalkaldským rozhodující úder, a uzavřel zrádné spojenectví s francouzským králem Jindřichem II., který opět zahájil proticísařskou politiku svého otce. Když byl Pierluigi v září 1547 nakonec zavražděn, neměl už papežův hněv proti Karlu V. mezí. Rozpor se otevřeně projevil 14. září 1549. Pavel suspendoval (odročil) koncil, který už rok předtím zastavil činnost; Karel však pohrozil novým sacco di Roma. Propuknutí války zabránila papežova smrt.</p>

  <p>2. období zasedání 1551-1552. Nástupcem Pavla III. byl zvolen koncilní legát del Monte. Jako Julius III. (1550-1555) znovu zahájil koncil v Tridentu 1.5.1551. Účast byla na počátku ještě menší; na podzim přišli Němci. Jednalo se o eucharistii: jasně byla definována reálná přítomnost a transsubstanciace (3. zasedání). Pak se jednalo o svátostech pokání a posledního pomazání (14. zasedání), přičemž byly zvlášť zdůrazněny svátostný charakter absoluce, ušní zpověď a dostiučinění.</p>

  <p>V lednu 1552 se konečně dostavili protestanté. K návštěvě koncilu je přiměl vítězný císař. Sliboval si od toho velké úspěchy. Stále ještě žil v představě, že existuje společná základna k vzájemným jednáním, že je třeba jenom společně hovořit. Vyslanci Saska, Braniborska, Würtemberska a města Štrasburku však měli své instrukce, které přednesli na generálním shromáždění 21. ledna: Koncil nemá zatím vydávat žádné dekrety o víře, dokud nepřijdou protestantští teologové; dosavadní rozhodnutí o víře mají být odvolána a znovu Projednána, přičemž se za základ má vzít princip Písma. Konečně se má koncil plně odpoutat od papeže, všichni biskupové mají být zproštěni přísahy věrnosti papeži a má být vyhlášena zásadní nadřazenost koncilu nad Papežem. Dosavadní koncil není všeobecný, to předtím tvrdil jeden z jejich teologů, protože na něm nebyly zastoupeny všechny národy; není svobodný, protože není odpoután od papeže; není křesťanský, protože v předchozích zasedáních odsoudil pravou křesťanskou nauku (Jos. Brenz, podle H. Jedina). Jedním z jejich základních požadavků bylo, že koncil nemá jednat pod předsednictvím papeže; proto bylo würtemberským vyslancům výslovně zakázáno představit se a ohlásit u papežského legáta v Tridentu.</p>

  <p>Velmi jasně se ukázalo, že už vůbec neexistuje společná základna pro rozpravu. Papež další jednání o protestantských požadavcích zakázal. Brzy na to povstání knížat v Německu koncil přerušilo.</p>

  <p>3. období koncilu 1562-1563 bylo nejplodnější. Podnět dala hrozivá situace ve Francii, kde hugenoti činili velké pokroky a hrozil francouzský národní koncil. Němečtí biskupové se neúčastnili, neboť se pro nebezpečné konfesní napětí neodvážili opustit svá biskupství.</p>

  <p>Nejdůležitějšími body porad byly zase eucharistie a mešní oběť (21. a 22. zasedání), svěcení kněžstva (23. zasedání) a svátostný charakter manželství (24. zasedání); při poradách o manželství se mnoho uvažovalo o tom, jak učinit přítrž tajnému uzavírání sňatků (tajná manželství): dekretem <i>Tametsi</i> bylo rozhodnuto, že budou považována za neplatná všechna manželství, která nebudou uzavřena před místním farářem a dvěma svědky. V 25. zasedání byly ještě 3./4. 12. 1563 vydány dekrety o očistci, odpustcích, úctě světců a svatých ostatků a o užívání obrazů. Tím koncil skončil; 199 biskupů, 7 opatů a 7 řádových generálů podepsalo četné dekrety a reformní ustanovení, než byly předány papeži. Papež potvrdil 26. ledna 1564 bez výjimky všechny dekrety a reformní výnosy. Provádění rozhodnutí bylo od nynějška záležitostí papežů, biskupů a celé církve. Zabývali se jimi několik příštích desetiletí.</p>

  <p><i>Tridentský koncil byl odpovědí nejvyššího učitelského úřadu církve na protestantskou reformaci</i> (H. Jedin). Nebyla to kontroverzně teologická odpověď, nýbrž jasné vymezení katolické věrouky, podané učitelským úřadem; bylo to vnitrocírkevní uvažování, pravá reforma.</p>

</body>

</html>