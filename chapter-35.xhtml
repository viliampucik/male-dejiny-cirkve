<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h2>§ 35 KOSTNICKÝ KONCIL A KONCILIARISMUS</h2>

  <h3 id="toc_1">1. Co předcházelo</h3>

  <p>Po třiceti letech marných pokusů obnovit jednotu odstoupením nebo kompromisem mezi oběma papeži se prosazovalo poznání, že sporné otázky může rozřešit jen generální koncil. Církevní právo již dávno poukazovalo na tento způsob v případě nutnosti. Na jedné straně se uplatňovala od raného středověku stále více zásada, že papež nemůže být od nikoho souzen (<i>prima Sedes a nemine judicetur</i>) a je odpovědný jedině Bohu; byla namířena hlavně proti sesazování papežů císaři (Sutri r. 1046), ale i proti libovůli římských šlechtických rodů v „temném století”; průběhem rozvoje primátu od Řehoře VII. (<i>Dictatus papae</i> r. 1075) a Inocence III. až k Bonifáci VIII. bylo papežské postavení stále nedotknutelnější. Na druhé straně si byli všichni vědomi, že i papež jako soukromá osoba může propadnout bludu, duševní chorobě atd.; proto byla k právní zásadě připojena tzv. klauzule o herezi: soudilo se, že upadne-li papež do hereze, musí existovat nějaké grémium (sbor), které konstatuje tuto skutečnost a vyvodí z ní důsledky; heretik nemůže být pravým papežem. Kdyby se tedy u některého papeže zjistila hereze, není už papežem a musí být odstraněn z papežského trůnu. Toto konstatování musí provést všeobecný koncil. V tomto případě jsou kardinálové nebo císař (jako ochránce římské církve) povinni koncil svolat a řídit.</p>

  <p>S touto zásadou souhlasili i přísně papežsky zaměření kanonisté (<i>papalisté</i>) na dvoře Bonifáce VIII.: Egidus Romanus († 1316), který měl rozhodující účast na bule <i>Unam sanctam</i>, Augustinus Triumphus († 1328) a Alvarus Pelagius († 1349). Byla obecně uznávána. V praxi ovšem nebylo možno si představit všeobecný koncil bez papeže. Neboť na rozdíl od osmi všeobecných koncilův 1. tisíciletí, které všechny na Východě svolali byzantští císařové, vytvořil se ve středověku nový západní typ koncilů. Řehoř VII. v 16. větě svého <i>Dictatus papae</i> vyhradil právo svolávat ekumenické koncily jedině papeži. Tak Kalist II. svolal r. 1123 1. lateránský koncil; jako „ekumenický” sloužil k tomu, aby wormskému konkordátu zjednal platnost pro celé křesťanstvo; 2. lateránský koncil posloužil Inocenci II. r. 1139 k tomu, aby ukončil Anaklétovo schizma;</p>

  <p><b>3</b>. lateránský koncil svolal v r. 1179 Alexander III.; 4. lateránský koncil svolaný Inocencem III. r. 1215 měl dalekosáhlý význam pro reformu celé církve. Další všeobecný koncil konal Inocenc IV. r. 1245 v Lyonu; ten sesadil císaře Fridricha II. Na 2. lyonském koncilu se r. 1274 pod vedením Řehoře X. jednalo o křížové výpravě a o unii s východní církví; kromě toho byl vydán proslulý řád konkláve; ten stanovil, že se kardinálové mají 10 dní po smrti papežově sejít v místě, kde papež zemřel, v přísné odloučenosti (konkláve) k volbě jeho nástupce; k urychlení volby mají být nuceni zmenšováním přídělů jídla. Následující všeobecný koncil se už konal r. 1311 pod nátlakem francouzského krále ve Vienne; jevily se na něm již slabiny avignonského papežství (templářský proces), ale přece byl pořadatelem papež. Koncil bez papeže se jevil nemyslitelný.</p>

  <p>Je pochopitelné, že se dlouho váhalo zakročit proti oběma papežům cestou koncilu. Když se konečně 12 kardinálů obou obediencí proti vůli svých pánů dohodlo svolat na 25. března 1409 všeobecný koncil do Pisy, bylo riziko veliké. Přesto se sešlo skoro 100 biskupů, víc než 100 dalších poslalo své plnomocné zástupce, dále přišli plnomocníci více než 200 opatů, dómských kapitul a univerzit. Tak se shromáždění odhodlalo oba papeže soudit, prohlásit je jakožto nepřátele církevní jednoty za heretiky a sesadit je. Pak zvolilo nového papeže, který přijal jméno Alexander V. Zemřel již příští rok a jeho nástupcem se stal pověstný kardinál Cossa pod jménem Jan XXIII.</p>

  <p>Nedá se popřít, že podle právního pojetí té doby byl pisánský koncil a jeho postup zákonný. Alexander a jeho nástupce byli proto stejně právoplatní jako oba druzí papežové. Protože se však ani římský papež Řehoř XII., ani jeho avignonský protějšek Benedikt XIII. nenechali sesadit, byli nyní naneštěstí tři papežové a každého z nich bylo možno ve stejné míře považovat za legitimního nebo ilegitimního. Řehoř a Benedikt byli ovšem sesazeni podle předpisů kanonického práva, proto měl papež pisánského koncilu Alexander nejlepší vyhlídky, že se prosadí. Zatímco obedience obou druhých se silně zmenšovaly, měl v křesťanstvu nejvíce přívrženců.</p>

  <h3 id="toc_2">2. Průběh a snahy o jednotu</h3>

  <p>Proto se pisánského papeže Jana XXIII. přidržoval i král Zikmund (1410-1437), když se rozhodl pomoci křesťanstvu, rozdělenému na tři části, prostřednictvím nového koncilu. Vymohl na Janovi souhlas k svolání všeobecného koncilu do Kostnice u Bodamského jezera na listopad 1414. Zikmund byl a zůstal duší koncilu.</p>

  <p>Jan XXIII. dorazil do Kostnice s četnými italskými preláty a zahájil konci]</p>

  <p>5. listopadu. Doufal, že ho koncil potvrdí jako jediného legitimního papeže. Dopadlo to jinak. Pod vlivem vedoucích kardinálů ďAillyho († 1420), Filastra a Zabarelly i pařížského kancléře Gersona († 1429) dospěl koncil k přesvědčení, že jednota se dá obnovit, jen když budou donuceni odstoupit všichni tři papežové. Aby zlomili italskou většinu, prosadili Francouzi, Němci a Angličané, že se nebude hlasovat podle hlav, ale podle „národů”; každý ze čtyř národů má mít při všeobecném hlasování jen jeden hlas; jako pátý přistupoval k nim hlas kardinálskeho kolegia. Tím se uvolnila cesta k zlomení převahy papeže Jana a Italů.</p>

  <p>Když Jan zpozoroval, že jeho šance mizí a že bude souzen pro své dřívější poklesky, uprchl tajně v noci z 20. na 21. března 1415 z Kostnice. Ze Schaffhausenu torpédoval koncil výtkami a hrozbami. Doufal, že svým odchodem přiměje koncil k rozpuštění. Málem by se mu to bylo podařilo. Vše už spělo k rychlému zhroucení. Tu udržel Zikmund koncil pevnou rukou pohromadě a prohlásil, že koncil bude pracovat dále i bez papeže. 23. března pronesl Jan Gerson v Kostnici proslulou řeč, ve které podrobně odůvodňoval, proč papež nemá právo koncil rozpustit a proč se musí podřídit usnesením koncilu. Dne 26. března se konalo první zasedání bez papeže. Kardinál Zabarella navrhl, aby se shromáždění usneslo, že je právoplatně svoláno a že se nerozejde dřív, dokud nesplní své úkoly: odstranit schizma, vyjasnit věroučné otázky, které podnítil Jan Hus, a provést reformu církve <i>v hlavě i v údech</i>.</p>

  <p>Protože Jan XXIII. neustále dělal vše možné, aby koncil rušil a přiměl k rozchodu, vydal koncil 6. dubna 1415 proslulý dekret <i>Haec sancta</i>. V něm slavnostně prohlásil, že se považuje za právoplatný všeobecný koncil, shromážděný v Duchu svatém; že reprezentuje celou bojující církev, má svou moc bezprostředně od Krista; že každý křesťan, i papež, jej musí poslouchat <i>v tom, co rozhodne ve věcech víry, překonání schizmatu a všeobecné reformy církve v hlavě i v údech</i>.</p>

  <p>Mnoho se diskutovalo o tom, zda tento dekret hlásá zásadní podřízenost papeže koncilu ve smyslu Marsilia z Padovy, a je tedy heretický, nebo ne. Opravdu je možno do něho vkládat radikální smysl; lze jej však také bez obtíží chápat jako pouhá nouzové opatření ve smyslu tradiční kanonistiky (klauzule o herezi). Dekret je ambivalentní a tato ambivalence byla příčinou, že se o jeho výklad vedly spory již na koncilu. Tři papežové podrobovali trpělivost svých současníků příliš dlouhé zkoušce, nyní zvláště Jan XXIII. svými manévry rušícími koncil. Není divu, že mezi účastníky byli stoupenci radikálních idejí. Dá se však prokázat, že jich bylo velmi málo. Velká většina chápala dekret v konzervativním smyslu a v přijatých opatřeních neviděla věroučné rozhodnutí, ale jen nutné zajištění církve před opakováním podobných případů rozkolu. Nepomýšlela na zásadní definici superiority koncilu nad papežem ve smyslu Marsilia z Padovy. Dekret není věroučná definice a je třeba ho vykládat umírněně <i>konciliárně</i>, nikoli radikálně <i>konciliaristicky</i>.</p>

  <p>Po papežově útěku nastaly týdny obrovského vzrušení a vášnivých debat. Jak se má dále postupovat proti Janu XXIII.? Ten právě hodlal uniknout přes Rýn na burgundské území a odtud pokračovat v útocích na koncil. Tu ho dal Zikmund prostě zatknout. Byl proti němu zahájen soudní proces. 29. května 1415 byl sesazen. Římský papež Řehoř XII. ohlásil 4. července 1415, že dobrovolně odstupuje. Devadesátiletý stařec neochvějně trval na tom, že je jediný legitimní papež, a vyhradil si předem podmínku, že koncil svolá svým jménem dodatečně ještě jednou. Povolili mu to, ačkoli nebo právě proto, že nikdo tomuto aktu nepřikládal význam. Nejobtížnější bylo poradit si s tvrdohlavým Benediktem XIII. Zikmund s ním vyjednával v Perpignanu, ale nedosáhl ničeho. Měl úspěch aspoň v tom, že se ho odřekli dosavadní stoupenci, většinou Španělé; teď poslali také své zástupce na koncil a utvořili pátý, „španělský národ”. Proti Benediktovi byl zahájen proces, který skončil 26. července 1417 jeho sesazením.</p>

  <h3 id="toc_3">3. Jan Hus a jeho kostnický proces</h3>

  <p>Právě v prvních týdnech po útěku Jana XXIII., v dubnu, květnu a červnu 1415, se v Kostnici projednával Husův problém; měl velmi nešťastný průběh a zatížil koncil až do nynějška těžkou hypotékou. Je možno ho spravedlivě posoudit, jen když se vidí na pozadí doby plné napětí a vášnivého vzrušení, jež vládlo na všech stranách.</p>

  <p>Jan Hus, narozený kolem r. 1370 v Husinci (v jižních Čechách), studoval v Praze a byl tam r. 1400 vysvěcen na kněze. Tehdy poznal myšlenky Angličana Jana Viklefa (asi 1320-1384), který od r. 1374 ostře napadal finanční Metody avignonského papežství, bohatství <i>církve prelátů</i> a hierarchii; proti stavěl <i>církev predestinovaných</i>, která se musí vzdát všeho majetku a žít v apoštolské chudobě; podle Viklefa mají v pravé církvi Kristově místo jen ti, kteří jakožto vyvolení žijí ve stavu milosti; žádný těžký hříšník nemůže zaujímat vedoucí místo v křesťanské společnosti, ať už v církvi nebo ve státě. Papež, biskup nebo duchovní, který žije ve smrtelném hříchu, už nemá žádnou moc; stejně tak ztrácejí vladařskou moc v křesťanském státě všichni panující, jsou-li ve stavu těžkého hříchu. Viklef popíral církev jako svátostné (sakramentální) společenství spásy v Kristu.</p>

  <p>Hus jako kazatel v Betlémské kapli v Praze od r. 1402 hlásal Viklefovy myšlenky a nacházel u svých českých posluchačů velký ohlas. S kritikou prelátů vládnoucích v Cechách, kteří byli hlavně Němci, se spojovaly nacionální afekty. Protiněmecká nálada zachvátila celé Čechy a splynula tak silně s církevně náboženskými tendencemi, které probudil svými ideami Viklef, že se viklefismus jevil přímo jako nacionálně česká záležitost. Když pražský arcibiskup, Němec, zakročil na příkaz papeže Alexandra V. proti šíření Viklefových bludů ve své diecézi, pokládalo se to skoro za politickou záležitost. Hus se prudce obrátil proti biskupskému nařízení a pokoušel se hájit Viklefovu pravověrnost. Když mu bylo zakázáno kázat, odvolal se k papeži Janovi XXIII.; ale na papeže se obrátil také arcibiskup. Hus byl povolán do Říma, nedostavil se a byl papežem exkomunikován, ale český král Václav ho chránil. Napětí zvýšilo ostudné prodávání odpustků Jana XXIII., který potřeboval peníze na válku proti Ladislavovi Neapolskému, a proto v květnu 1412 dal v Čechách hlásat <i>odpustky na křížovou výpravu</i>. Celých Čech se zmocnilo vření.</p>

  <p>Pro uklidnění Husovy záležitosti naléhal král Zikmund na to, aby se projednala na kostnickém koncilu, a nabídl Husovi svobodný glejt. Hus souhlasil a přišel 3. listopadu 1414 do Kostnice. Papež ho zbavil klatby a Hus se mohl volně pohybovat. Dne 28. listopadu se konal první výslech. Na nátlak kardinálů a přes císařův příslib byl pak Hus zatčen a 6. prosince dopraven do klášterního vězení u dominikánů. Ačkoli Zikmund důrazně protestoval, zůstal Hus ve vězení. Projednávání jeho pře se v prvních měsících roku 1415 dostalo jaksi do pozadí před nejdůležitější otázkou církevní jednoty, pak však nastal nečekaný obrat. Ve víru událostí po útěku Jana XXIII. z Kostnice a na novém základě, který vytvořil dekret <i>Haec sancta</i>, se koncil energicky ujal Husova problému; naskýtala se tu totiž příležitost dokázat, že koncil je příslušný ve věcech víry.</p>

  <p>Dnes se dá těžko porozumět procesu, který následoval. Vedení zcela přešlo na kardinály d´Ailly, Filastra, Zabarellu a kancléře pařížské univerzity Gersona; patřili k nejpřednějším osobnostem koncilu a o jejich duševních a morálních kvalitách není pochyb; nebyli to Němci, nýbrž Francouzi, takže nemohlo jít o nacionální afekty; naprosto nebyli <i>papalisté</i>, ale spíš umírnění <i>konciliaristé</i>, nadto rozhodní odpůrci Jana XXIII. a ostatních rozkolných papežů. Přesto jim musí objektivní bádání vytknout stranickou zaujatost a kárat vedení procesu (P. de Vooght). Hus se energicky hájil proti výtce, že je kacíř. Vytkli mu 30 heretických vět z jeho spisů, Hus nepopíral, že je napsal, ale popíral jejich heretický smysl a snažil se je vykládat pravověrně; zdráhal se proto je odvolat. Žádali ho, aby odvolal aspoň nesprávný smysl. Namítal, že nemůže odvolat, čemu nikdy neučil a co ani neměl na mysli. Došlo k nekonečným diskusím, jež zůstávaly bez výsledku a podrobovaly trpělivost soudců těžké zkoušce. Pomyslíme-li na vášnivé rozčilení oněch dnů a na nanejvýš vzrušenou celkovou náladu, pak přiznáme postupu soudců polehčující okolnosti stejně, jako jsme ochotni projevit porozumění pro obžalovaného. Nechybělo pokusů vyjít mu co nejvíce vstříc a umožnit mu odvolání. Hus všechny takové požadavky neústupně odmítal.</p>

  <p>Kardinálové d´Ailly a Zabarella ho na výslovné přání Zikmundovo ještě</p>

  <p>5. července navštívili ve vězení a mamě ho přemlouvali k odvolání; pak došlo</p>

  <p>6. července 1415 před koncilem shromážděným v kostnickém dómu k závěrečnému rozsudku; zněl na smrt, protože Hus ve svých spisech Viklefovy bludy <i>dogmatizoval, hájil a kázal</i>. Týž den byl na popravišti vydán na smrt upálením. Když již stál na hranici, vzkázal mu Zikmund znovu nabídku milosti, odvolá-li. Hus odmítl a zemřel; před smrtí odpustil svým nepřátelům, vzýval Ježíše Krista a modlil se Vyznání víry.</p>

  <p>V Husově osudu se proplétají vina a tragika, vlastní i cizí selhání. Koncil Husův problém lehce přešel. Pro většinu účastníků to byla jen okrajová záležitost. Všimli si jí jenom nepatrně. Historie však Husa strašlivě pomstila. Kruté husitské války (1420-1431) ještě dlouho uváděly Čechy a Německo ve strach a hrůzu. - (Viz Dodatky 7 a 8.)</p>

  <h3 id="toc_4">4. Otázka reformy na koncilu</h3>

  <p>Než koncil mohl přistoupit k volbě nového papeže, bylo třeba projednat °tazku reformy. Všichni se shodovali v tom, že je nutná reforma v hlavě i v údech. Mají se však porady o ní konat před volbou nové hlavy církve nebo až po ní? To byl problém. V dekretu <i>Haec sancta</i> si koncil výslovně vyhradil provádění reforem. Byl tento dekret myšlen jen pro výjimečný případ, nebo měl papeže zásadně podřídit koncilu? Přísní „konciliaristé” považovali otázku reformy za zkušební případ. Chtěli papeže natrvalo připoutat ke koncilu tím, že ho podřídí reformám, jež koncil schválí. Napříště se měly v pravidelných obdobích konat všeobecné koncily, které měly vydávat z vlastní autority reformní ustanovení, závazná i pro papeže. Žádali to především Němci a Angličané; u nich se mezitím nejvíce ujaly konciliaristické ideje. Jinak se chovaly ostatní národy. Jakmile jasněji vystoupil zásadní charakter debaty, velmi silně se vzepřely. Jako kompromis bylo 9. října 1417 vyhlášeno pět už projednaných reformních dekretů, mezi nimi také dekret <i>Frequens</i>, podle něhož se měly koncily konat pravidelně vždy po deseti letech. Jinak se však důrazně trvalo na tom, aby se reforma ponechala papeži jako normální úkol řízení církve. Nejdřív proto musí být zvolen papež, než se na tomto koncilu bude dále projednávat reforma.</p>

  <p>Když Angličané vyslovili s tímto zásadním postupem souhlas, museli se Němci podřídit; mohlo se tedy přikročit k volbě.</p>

  <h3 id="toc_5">5. Volba papeže</h3>

  <p>Zvláštním způsobem se měl vyhledat muž, který by byl přijatelný všem zúčastněným, a mohl tedy počítat s všeobecným uznáním. Proto bylo do konkláve pojato kromě 26 kardinálů ještě po 6 zástupcích každého z pěti národů, celkem tedy bylo 56 voličů. Konkláve se sešlo 8. listopadu 1417 v kostnické tržnici, která byla k tomu účelu zvlášť upravena. Volební postup byl velmi komplikovaný. Přesto však již po třech dnech, když se venku konalo procesí, bylo v konkláve dosaženo jednoty ve vrcholném nábožném nadšení (Fink); už současníkům se to jevilo jako div Ducha svatého. Dne 11. listopadu 1417 byl zvolen kardinál Odo Colonna; přijal jméno Martin V. podle světce, jehož památka se ten den slavila.</p>

  <p>Na koncilu i na celém Západě zavládla nepopsatelná radost: čtyřicetiletý rozkol byl překonán, jednota těla Kristova byla obnovena. Církev měla opět nejvyšší hlavu, ode všech uznanou a právoplatně zvolenou. My lidé 20. století tuto radost patrně pociťujeme lépe než dřívější doby, neboť i my toužíme po této jednotě. Víme, že rozkol křesťanstva je to nejhorší, co je může potkat.</p>

  <h3 id="toc_6">6. Po koncilu. Basilejský „konciliarismus”</h3>

  <p>Po papežské volbě přešlo řízení koncilu na nového papeže. Martin V. ihned převzal vedení všech záležitostí, také reformy, a tím byla fakticky překonána těžká krize papežství, která mohla snadno vést ke krizi církevního zřízeni. Pak 22. dubna 1418 papež koncil ukončil. Na spornou otázku, zda a jak dalece potvrdil dekrety <i>Haec sancta</i> a <i>Frequens</i> v konciliaristickém smyslu, a tím jim dal charakter věroučných dekretů, je třeba odpovědět jednoznačně negativně. Zdánlivá počáteční nejistota se dá vysvětlit tím, že obsah a smysl obou dekretů je dvojznačný. Bylo je možno chápat v umírněném, ortodoxním smyslu, ale také ve smyslu radikálním, hereticko-konciliaristickém. Mezi účastníky koncilu jen nepatrná menšina smýšlela opravdu konciliaristicky. převážná většina chápala dekrety jednoznačně konzervativně umírněně, stejně jako Martin V. Zmíněná menšina ovšem svou porážku neuznala. Konciliaristické ideje působily i po koncilu silně dále a brzy se znovu nebezpečně uplatnily.</p>

  <p>Evžen IV. (1431-1447) svolal 17. všeobecný koncil na den 23. července 1431 do Basileje. Došlo k napětí mezi ním a účastníky koncilu; ti se začali považovat za nadřízenou instanci v konciliaristickém smyslu. Volali papeže k odpovědnosti a zařizovali se jako nejvyšší soudní a správní instance v církvi. Když Evžen, aby ukončil zmatky, přeložil r. 1437 koncil z Basileje do Ferrary, zůstala na protest proti tomu radikálně konciliaristická skupina v Basileji (až do r. 1449); prohlásila nyní svrchovanost koncilu nad papežem za článek víry, sesadila Evžena a zvolila nového papeže, který se nazval Felix V. Zase vzniklo schizma - poslední v průběhu církevních dějin. Postavem Evžena IV. se však mezitím tak upevnilo, že se basilejský koncil (od 1437 schizmatický) a jeho protipapež nemohli natrvalo udržet. Roku 1449 se Felix V. vzdal a odstoupil. Tím skončil radikální konciliarismus v církvi.</p>

  <p>Působení konciliarismu bylo však ještě dlouho znát. Papežové se stále báli, že ožije. Při vypuknutí reformace v 16. stol. tato bázeň zavinila, že se včas nesešel všeobecný koncil, aby odstranil nepořádky a podnikl naléhavě požadované reformy. Kdyby se byl tridentský koncil sešel už r. 1525, a nikoli až 1545, byly by dějiny reformace vypadaly asi jinak. Velké západní schizma a konciliarismus do značné míry připravily náboženské rozštěpení 16. století.</p>

</body>

</html>