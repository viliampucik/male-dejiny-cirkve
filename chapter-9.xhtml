<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h1>II. epocha: 312-604 (Od Konstantina Velikého k Řehoři Velikému)</h1>

  <h2 id="toc_1">§ 9 KONSTANTINOVSKÝ OBRAT</h2>

  <p>Konstantinovým příklonem ke křesťanství nastala hluboká změna. Byla to událost světového významu a zahájila zcela novou epochu nejen pro římský stát, ale i pro církev.</p>

  <h3 id="toc_2">1. Konstantinův přístup ke křesťanství</h3>

  <p>Konstantin, syn Konstancia Chlora a Heleny, se narodil r. 285 v Naissu (Naisos - Nis v Srbsku) a mládí strávil na Diokleciánově dvoře v Nikome-dii. Když 1. května 305 Dioklecián před shromážděným vojskem vyhlašoval své odstoupení, stál Konstantin na tribuně vedle něho. Nejen on, ale i vojáci, kteří ho milovali, očekávali, že ho starý císař bude jmenovat césarem a jeho otce prvním augustem. Dioklecián však Konstantina úplně pominul a na vrchního císaře nepovýšil Konstancia, ale mladšího Galeria; Konstancius se stal pouze druhým augustem; za césary jmenoval Dioklecián Maximina Daju a Severa, příbuzné či oblíbence Galeriovy. Konstantin, nespokojený s touto úpravou, prchl z Nikomedie a odebral se k svému otci do Galie. Když Konstancius Chlorus příštího roku zemřel, prohlásilo vojsko v Británii Konstantina 25. července 306 za císaře. V záludném soupeření příštích let se dokázal politickou chytrostí i vojenskou mocí na Západě prosadit. Na jaře r. 312, po smrti Galeriově, překročil Konstantin Alpy, aby vytlačil Maxentia z Itálie a zmocnil se Říma. Na svého protivníka, vojensky daleko silnějšího, narazil u Milvijského mostu před Římem. V tísni a v nejistotě, jak bitva dopadne, obrátil se o pomoc k Bohu křesťanů; v tom ho utvrdilo noční vidění, ve kterém spatřil na obloze kříž s nápisem „V tomto zvítězíš”. Když pak 28. 10. 312 dosáhl nad Maxentiovými oddíly skvělého vítězství, viděl v úspěchu důkaz moci Kristovy a nadřazenosti křesťanského náboženství.</p>

  <p>Tento způsob Konstantinova „obrácení” se mnohdy považoval za čistě politický manévr, jemuž vůbec neodpovídala vnitřní změna smýšlení. Na důkaz se uvádělo, že za celou dobu své vlády (306-337) nijak nevystoupil proti pohanství, stále mu zaručoval toleranci a sám přijal křest teprve na smrtelné posteli. Dnešní bádání (J. Vogt, H. Dőrries, H. Kraft) však hodnotí císařovu změnu mnohem pozitivněji; událostem roku 312 sice nepřipisuje absolutní důležitost, přece však v nich vidí skutečný, opravdový vnitřní obrat v Konstantinově životě. Poukazuje se např. na to, že Konstantin byl na přijetí křesťanství již dávno připraven jako stoupenec monoteistického kultu boha Slunce (stejně jako jeho otec); ve svém vítězství viděl především potvrzení správnosti svého příklonu k monoteismu, jehož nejčistší formou se mu jevilo křesťanství.</p>

  <p>Od roku 312 se důsledně osobně hlásil ke křesťanství a všemožně je podporoval, i když se nedotýkal státního pohanského náboženství ani ostatních kultů. Tak r. 313 společně s Liciniem navrhl milánský toleranční program a poslal jej ve formě reskriptu (nikoli ediktu - výnosu) správcům východních provincií; podle něho byla křesťanství v celé říši přiznána plná rovnoprávnost s ostatními náboženstvími. Dále se hned po vítězství nad Maxenciem rozhodl dát vojsku prapor s křížem (<i>labarum</i>) a vojákům na štíty Kristův monogram jako znamení vítězství. Jevil velký zájem i o vnitřní církevní otázky. Snažil se zprostředkovat, když r. 311 v severní Africe způsobila rozkol rigoristická sekta donatistů (nazvaná podle svého vůdce Donata). Pověřil synodu v Římě (313), aby celý případ prozkoumala, a svolal na příští rok (314) koncil do Arles v Galii, kde byly poprvé svými biskupy zastoupeny všechny západní provincie; ježto se donatisté výroku koncilu nechtěli podrobit, zakročil Konstantin dokonce vojensky, aby v Africe obnovil jednotu.</p>

  <p>Konstantin od r. 312 křesťanství otevřeně protěžoval. Křesťanské kleriky osvobodil od veřejných osobních povinností, tak jako od nich byly svobodni služebníci pohanských kultů (312/313), zrušil trest smrti ukřižováním (315), dovolil církvi přijímat odkazy a nařídil říšským zákonem svěcení neděle (321). V roce 319, popřípadě v r. 321, byly zakázány haruspicie, tj. pohanské věštění boží vůle a budoucnosti z vnitřností obětovaných zvířat, jakož i některé nemravné kulty, a zločinci už nebyli za trest posíláni zápasit jako gladiátoři. Stavby nádherných kostelů zdůrazňovaly císařovo veřejné přiznání ke křesťanství: r. 313 daroval papeži lateránský palác a zahájil stavbu lateránské baziliky; kolem r. 320 založil nad Petrovým hrobem na vatikánském pahorku chrám sv. Petra přímo uprostřed pohanského pohřebiště na via Cornelia. Brzy následovalo založení baziliky nad sv. hrobem v Jeruzalémě; matka Konstantinova Helena založila chrám Narození Páně v Betlémě, v císařském paláci v Trevíru byl zbudován dvojitý chrám aj. Roku 330 založil Konstantinopolis jako novou křesťanskou rezidenci, neboť Řím mu již nevyhovoval pro svůj výrazně pohanský ráz. Přitom byl i nadále pontifex maximus státního pohanského náboženství.</p>

  <p>Brzy po r. 312 k sobě povolal křesťanské biskupy (biskupa Ossia z Cordoby, církevního historika Eusebia z Cesareje aj.). Biskupům své říše svěřil soudní pravomoc a snažil se pomocí zákonů začlenit církev do státu. Když zvítězil nad spolucísařem Liciniem (324 u Chrysopole), bez rozpaků dal nově dobyté východní polovině říše pokyn, aby přijala křesťanství. Tento poslední boj o panství nad celou říší již vedl jako náboženskou válku proti Liciniovi, který pronásledoval křesťanství. Univerzální křesťanství mělo být základnou jednotné říše. Proto mu záleželo na tom, aby obnovil církevní jednotu, tehdy právě těžce ohroženou rozkolníky (donatisté v severní Africe, melitiáni a ariáni v Egyptě). Z tohoto důvodu svolal r. 325 biskupy z celé říše (= oikúmené) na všeobecný koncil do Niceje; byl to první „ekumenický” koncil a měl za úkol odstranit rozpory. Jako „biskup pro vnější záležitosti” (<i>episkopos tón ektos</i>) se cítil plně spoluodpovědným za církev; i v křesťanské církvi si činil nárok na duchovní vedení, které vykonával v pohanském kultu jakožto pontifex maximus; zasahoval do obsazení biskupských stolců a určoval synodám náplň práce.</p>

  <p>Křesťanským přesvědčením se netajil ani v soukromém životě. Syny a dcery dal vychovávat křesťansky a vedl křesťanský život. Zemřel o svatodušních svátcích r. 337. Krátce předtím ho pokřtil ariánský biskup Eusebius z Nikomedie; od té chvíle nechtěl už obléknout císařský purpur, zesnul v bílém šatě novokřtěnců. Na východě ho ctí jako světce, jako „rovného apoštolům” a „třináctého apoštola”.</p>

  <h3 id="toc_3">2. Založení říšské církve</h3>

  <p>Dnes se sotva ještě dá správně posoudit, co tato změna v nejvyšší špičce světského vedení znamenala pro církev. Dosud byla zakázána, pronásledována a trýzněna, teď ji náhle stát zahrnoval přízní, výsadami a hýčkal ji. Octla se ve zcela nové světové situaci. Konstantin se jevil jako průkopník nového křesťanského světa: překonal pohanství, zaváděl křesťanství důsledně do státní oblasti a zahájil pokřesťanštění veřejného života. Římská říše dostala za křesťanského císaře novou funkci. Už křesťanští apologeté tu a tam vyjádřili myšlenku, že Bůh to zařídil tak, aby křesťanská církev mohla vystoupit s hlásáním evangelia právě ve chvíli, kdy svět dospěl k politické, hospodářské a kulturní jednotě ve formě římského impéria. Římská říše tedy měla prozřetelnostní úlohu připravovat křesťanství cestu k splnění jeho spásného úkolu. Opravdu přemohla četné navzájem se potírající státy a sjednotila je „římským mírem” (Pax Romana); Řím dokázal zahrnout nesčetná národní božstva a kulty do univerzálního státního římského náboženství, a tak připravil cestu univerzálnímu monoteismu. Nyní se zdálo, že je dosaženo cíle: v Konstantinově říši se splnily předpoklady, jež mohly vést k pokřesťanštění celého světa. Zdálo se, že nic neznemožňuje „přivedení světa do náruče Kristovy”, jak se o tom dlouho snilo.</p>

  <p>Církevní historik Eusebius zřejmě vyjádřil nejen své individuální mínění, ale názor většiny spolubiskupů a křesťanských současníků, když ve <i>Vita Constantini</i> (c. 46) vylíčil císaře jako ideálního křesťanského vládce a zdálo se mu, že jím nastala pro církev nová doba spásy. Zanechal nám nádherný a působivý obraz: Když Konstantin na závěr nicejského koncilu 25. července 325 uspořádal slavnostní banket pro shromážděné biskupy - císař právě slavil dvacáté výročí své vlády - <i>nikdo z biskupů nechyběl u císařské tabule. Nedá se vylíčit, co se tu dělo; osobní strážci a trabanti stáli s tasenými meči kolem předního nádvoří císařského paláce; služebníci Boží však mohli mezi nimi bez bázně procházet až do nitra paláce. Jedni leželi u stolu na lehátkách spolu s císařem, zatímco ostatní spočívali na lehátkách po obou stranách. Člověk by to byl snadno považoval za obraz království Božího nebo se domníval, že to vše je pouhý sen a nikoli skutečnost</i> (Vita Const. III, 15).</p>

  <p>Církev, ozařovaná sluncem císařské přízně, nyní mohla mnohem snáze plnit své poslání. Křesťanstvo, za posledního, nejkrutějšího pronásledování ohrožované státem ve své existenci, bylo početně stále ještě malou menšinou; novým spojenectvím se státem se však ocitlo v situaci, že mohlo veřejně hlásat víru, rozvíjet kult a uplatňovat své životní zásady. Do církve proudily celé davy. Jejich zachycení a péče o ně vyžadovaly nové organizační formy a pastorační metody. Křesťanská teologie získávala cenné podněty z vnitřního i vnějšího budování katechumenátu, z potřeb kázání a křesťanské víry, z rozvoje liturgie a ze střetávání s pohanstvím, které ještě existovalo. Nebylo tomu tak, že by lidé, kteří se teď přikláněli ke křesťanství, byli bez náboženského zájmu a cestu do církve nacházeli jen z politického oportunismu. Naopak pronásledováním křesťanů se náboženská otázka stala pro křesťanství i pohanství rozhodováním o bytí či nebytí. Za vlády Konstantinovy byl náboženský problém <i>nejvíce vzrušující otázkou doby</i> (J. Vogt). Zůstala jí ještě dlouho. Císařovo radikální rozhodnutí pro křesťanství vyvolalo vášnivé diskuse; v centrech pohanství, v Římě a v Athénách, tento krok stejně ostře kritizovali, jako jej křesťanská církev vítala.</p>

  <p>Kdo by měl biskupům v této nábožensky pohnuté době za zlé, že rádi použili pomoci státu? Mohli jenom vítat, že stát uznával křesťanské právní zásady (nyní přesněji propracované), a bylo-li třeba, chránilo je při jejich provádění „světské rameno”. Dekrety koncilu byly záhy ohlašovány jako říšské zákony a tím začleňovány do politického života. Konstantinovi synové pokračovali stejným směrem. Konstancius (337-361) potíral již r. 341 pověry a pohanské oběti; r. 346 nařídil spolu s bratrem <b>Konstantem</b> (337-350), aby byly pohanské chrámy úplně uzavřeny. Za císaře <b>Juliána Apostaty</b> (Odpadlíka, 361-363) došlo sice k těžkému zvratu; císař se rozešel s křesťanstvím a oživoval zase pohanství. Ale jeho nástupce <b>Jovián</b> (363/364) vrátil církvi privilegované postavení v říši. Císař <b>Gracián</b> (375-383) v západní polovině a císař <b>Theodosius Veliký</b> (379-395) na Východě (od 394/395 v celé říši) vyhlásili konečně křesťanství za jediné oprávněné náboženství v římské říši. Císařský edikt ukládal r. 380 všem poddaným, aby přijali to náboženství, <i>které předal Římanům svatý apoštol Petr a jehož se přidržují papež Damasus</i> (v Římě) a <i>biskup Alexander</i> (v Alexandrii). Přestup k pohanství se od r. 381 stal trestným a římský senát (dosud opora starého státního kultu) musel v r. 382 slavnostně odpřisáhnout, že se vzdává víry v pohanské bohy. Císařský výnos prohlásil r. 392 účast na pohanských obětech v chrámu za urážku veličenstva. Od té doby pohanství rychle mizelo z veřejného života. Křesťanství se stalo státním náboženstvím a církev říšskou církví. List se obrátil.</p>

  <h3 id="toc_4">3. Problematika obratu</h3>

  <p>Bylo správné, že církev vstoupila do těsného svazku se státem? Touto otázkou se dotýkáme prastaré obtížné problematiky, která je dodnes živá.</p>

  <p>Již současníci odpovídali na tuto otázku různě. Jedni posuzovali pokřesťanštění státu s vděčností a radostí (Eusebius), druzí se obávali „zesvětštění” církve. Ve středověké reformní literatuře se jeví předkonstantinovská <i>ecclesia primitiva</i> jako pravzor vůbec; jejími známkami jsou apoštolská prostota, ideál chudoby a odstup od světa; k nim se má církev vrátit. To byl v 11. a 12. stol. požadavek Jáchyma de Fiore († 1202) a františkáni-spirituálové v 13. a 14. stol. viděli v církvi po Konstantinovi jen neustálý úpadek. Brzy poté Luther učinil za ten pokles odpovědným papežství (u nás už Hus - pozn. překl.). Od té doby převládala v protestantském dějepisectví tzv. „teorie úpadku”. I když se úsudek v jednotlivostech měnil, toto základní pojetí zůstávalo; tak osvícenské období vidělo kořen zla v panovačnosti kněžstva, které se po skončení pronásledování slunilo v císařské přízni, propadlo mocenskému opojení a svým sobeckým zájmům obětovalo čistotu evangelijního učení; pokonstantinovská církev zradila své původní určení a dopustila se bezpráví na Kristově evangeliu tím, že se ochotně zařadila do státního mocenského aparátu. Jen o počátku tohoto nesprávného vývoje si nebyli v 19. a 20. stol. jisti: zda zkáza začala již od konce apoštolské doby, nebo „pohelénštěním” křesťanství u raně křesťanských apologetů, či teprve od Konstantina. V každém případě prý byl pozdější vývoj katolické církve chybný, církev prý si nesprávně vykládala Kristovu vůli a odchýlila se od obecně platného prvokřesťanského ideálu.</p>

  <p>Hlavní výtky se vždy obracely proti Konstantinovi. To, že křesťanství osvobodil od pronásledování a začlenil je do státu, se považovalo za pochybný dar. Opravdu se nedá popřít, že jeho osoba i úloha, kterou hrál, jsou dost problematické. Rád se sice označoval za „spolubiskupa” a ukazoval svou blahosklonnost, jako např. při slavnostním banketu v Niceji, přece však zůstával císařem. Zanedlouho ovládal episkopát jako své úřednictvo a žádal bezpodmínečnou poslušnost vůči státním nařízením, i když zasahovala do čistě vnitřních církevních záležitostí. Velkého alexandrijského biskupa Atanáše, bojovníka proti arianismu, stihla r. 335 císařská klatba, když se přes Konstantinův rozkaz zdráhal přijmout Aria a jeho stoupence do církevního společenství. Později zasahoval Konstantin do vnitřního života církve ještě ostřeji.</p>

  <p>U Konstantina je problematická především teologická hloubka a základy jeho křesťanství. S největší pravděpodobností nikdy opravdu nepochopil nejhlubší smysl křesťanského tajemství vykoupení. Na začátku ariánských zmatků napsal r. 324 exponentům obou stran, Ariovi a alexandrijskému biskupu Alexandrovi, aby je smířil:... <i>promyslel jsem vznik a předmět vašeho sporu a došel jsem k přesvědčení, ze tu jde jen o nicotnost. V žádném případě vaše záležitost neopravňuje k takovému nářku!</i></p>

  <p>Konstantin vůbec nepochopil, že při Áriově útoku na božství Kristovo jde o existenční otázku všeho křesťanského a že se tím stala problematickou sama nauka o vykoupení. Vůbec také netušil, že v <i>duchovní situaci té doby neexistoval problém, který by mohl být pro křesťany více vzrušující a pro vzdělané pohany důležitější</i>, než právě tato otázka věčného bytí vtěleného božského Logu (Slova), které přišlo na svět, aby jej vykoupilo a opět spojilo s Bohem. Tím, že Arius zavedl demiurga (poloboha), popřel podstatu křesťanství; nejenže podkopával monoteismus, ale i porušoval křesťanské náboženství, neboť je kladl na jednu rovinu s pohanskými kulty bohů a mystérií. V oné <i>hodině světa antická filozofie vyřkla poslední slovo v novoplatonismu</i> a všichni toužili po vykoupení skrze Boha-Krista, který se stal člověkem, ale nepřestal být Bohem; ariánství tu znamenalo návrat k pohanství. To Konstantin netušil. A přece právě on měl rozhodující úlohu na nicejském koncilu r. 325 a cítil se povolán k tomu, aby spolurozhodoval v tak nesmírně důležité otázce víry.</p>

  <p>Konstantin dodal usnesení koncilu o exkomunikaci Aria a jeho stoupenců důraz tím, že po něm následovala státní klatba. Poslal je do vyhnanství. Po několika letech ovšem s použitím téže státní moci požadoval, aby byl Arius přijat zpět do církve, a do vyhnanství v Trevíru tentokrát poslal Atanáše, který se nechtěl podřídit císařovu rozkazu. Trvalo jen několik desetiletí a neustálé vměšování státu do náboženských otázek, které nyní začalo, vedlo k prvnímu upálení kacířů. Uzurpátor Maximus (383-388) dal v lednu 385 v Trevíru popravit vznešeného španělského laika Priscilliana, zakladatele asketického hnutí ve Španělsku a v Galii, spolu s šesti druhy. Byly v tom politické intriky. Přední představitelé církve, biskupové sv. Martin z Toursu, sv. Ambrož z Milána a papež Siricius v Římě tento krutý čin velmi ostře odsoudili. Hlavně sv. Martin učinil všechno, aby mu zabránil. Ale někteří biskupové, zvláště horlivý pronásledovatel Ithacius, s touto popravou bohužel souhlasili. Tak začala jedna z nejsmutnějších kapitol církevních dějin, jejíž kořeny jsou v proplétání polibky a náboženství.</p>

  <p>V počínající symbióze státu a církve bylo problematické především postavení církve. Konstantinovým obrácením došlo náhle k epochální události, k prvnímu pozitivnímu setkání církve s římským státem. To vzbudilo v mnoha křesťanech představu, že církev se teď musí také ochotně dát k dispozici státu a pozitivně spolupracovat na jeho úkolech. Za všeobecného vítězného opojení, jež se zmocnilo širokých církevních kruhů, se dosavadní distancování od světa příliš rychle změnilo v kulturní optimismus, otevřený světu. Zdálo se, že přišel Bohem chtěný okamžik, aby křesťanský duch pronikl celý veřejný život ve smyslu misijního příkazu Kristova. Sám Konstantin k tomu vyzýval, když na biskupy a kněze přenášel práva a plnou moc a zahrnoval církev poctami. Biskupové a kněží však neměli ve styku se státem žádnou zkušenost. Dovedli sice úspěšně klást odpor nepřátelskému státu v době pronásledování, ale nesetkali se dosud se státem přátelským. Měli teprve zakusit, že jako přítel může být stát, za jistých okolností, ještě nebezpečnější než jako nepřítel.</p>

  <p>Nebezpečí byla veliká. Masy, které teď proudily do církve obdařené státní přízní, před ni kladly zcela nové úkoly. Z církve elitní, do které vstupovali jen přesvědčení věřící, odhodlaní k mučednictví, se stala církev masová, do které se tlačili i lidé politicky ctižádostiví, bez náboženského zájmu a ještě zpola pohané. Hrozilo nejen zploštění a pronikání pohanských nauk a pověr, ale i zesvětštění a zneužívání náboženství k politickým účelům. Podlehla církev těmto nebezpečím?</p>

  <p>Na to lze odpovědět jen velmi opatrně a diferencovaně. Především si musíme uvědomit neobyčejně složitou situaci té doby. Laciná hesla mnoho nepomohou. Jen povrchní pozorovatel a zaujatý kritik, jemuž zcela chybí historické chápání, může tvrdit, že se církev v této epoše zpronevěřila svému původnímu určení; že vykonávala <i>moc bez příkazu</i>, neboť Kristus jí nesvěřil politickou světskou funkci ve společnosti, naopak Nový zákon <i>jakékoli používání světské moci k prosazování křesťanské zvěsti vylučuje</i> (Hernegger).</p>

  <p>Jestliže se vtělení chápe vážně a uznává se, že církev je pokračováním Ježíšova života k naplnění jeho vykupitelského díla u lidí všech dob, národů a kultur, pak nelze vidět ideál ve strnulém lpění na původně daných formách, ale musí se ponechávat prostor pro skutečný historický vývoj. Církvi je vlastní pravá dějinnost; nežije odděleně od času, jakoby vedle něho, nýbrž vstupuje do času. Ale nečiní to tak, že by se mísila nebo ztotožňovala s určitou dobou. Nemůže se zastavit v žádné době, ani v prvokřesťanské ani v dobách pronásledování, ani při konstantinovském obratu nebo v řecko-helénistické kultuře. Sama o sobě je neutrální vůči jednotlivým kulturám; ale to neznamená lhostejnost, nýbrž otevřenost a blízkost ke každé z nich. Má vnášet Krista do každé doby a do každé kultury, aby v nich nabyl nové podoby.</p>

  <p>Církev musí zachovávat správný střed mezi útěkem před světem a příklonem ke světu. Uskutečňuje se pouze nepřestávajícím plněním příkazu, který jí na počátku dal na cestu Kristus. Ten je měřítkem při posuzování evangelijně křesťanského charakteru určité doby. Velká šíře rozmanitých postojů mezi přibližováním a vzdalováním se světu přitom poskytuje v lůně církve prostor pro svaté i hříšníky, pro porážky i vítězství. Popírat nebo přehlížet negativní stránky některého období by bylo nevědecké a neteologické, ale právě tak by bylo nehistorické a nevědecké popírat, co je na té době pozitivního. Jen předpojatá zaslepenost může vést <i>k vědecky nemožnému globálnímu odsuzování pokonstantinovské církve, zvláště středověké 'papežské církve'</i> (Lortz).</p>

  <p>Dobová misionářská touha, horlivost, s jakou se projednávaly náboženské otázky a rozhodovaly teologické problémy, a zvláště rozvoj mnišství a velký počet světců vtiskují pokonstantinovské době (přes mnohé slabosti a mnohá nebezpečí) znak velké epochy církevních dějin, plné dynamiky a opravdu křesťanského ducha.</p>

</body>

</html>