<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h2>§ 8 PRONÁSLEDOVÁNÍ KŘESŤANŮ V ŘÍMSKÉ ŘÍŠI</h2>

  <h3 id="toc_1">1. Příčiny pronásledování</h3>

  <p>Římská říše byla právní stát. Jestliže ten násilně zakročoval proti křesťanství, musíme předpokládat, že k tomu měl důvody. Máme bohužel jen velmi málo úředních projevů, které osvětlují právní základnu pronásledování křesťanů státem. Postupoval stát proti křesťanům podle výjimečných zákonů? Nebo užívala úřední místa jen práva státního policejního dozoru, protože na křesťanství pohlížela jako na „nedovolené náboženství” (religio illicita)? Tato stará sporná otázka není dodnes rozhodnuta. Jestliže Tertulián příležitostně mluvil o Neronově ustanovení (<i>institutum Neronianum</i>; Ad nationes 1, 7, 14), nelze to chápat jako právní základnu ve smyslu zákona, který snad Nero vydal proti křesťanům, ale prostě jako fakt, že zahájil pronásledování. Tertulián totiž římskému státu vytýká, že postupuje proti křesťanům bez právního základu a úplně nedůsledně.</p>

  <p>Výtka nedůslednosti se týkala především nařízení, které dal Traján v úředním dopisu (reskriptu) Pliniovi: křesťané měli být sice trestáni jakožto křesťané (<i>propter nomen ipsum</i>), jestliže byli obžalováni, ale státní orgány samy po nich neměly pátrat. Tertulián se ptá: Jsou-li zločinci, proč se po nich nepátrá? Nejsou-li zločinci a nemusí se po nich pátrat, proč jsou odsuzováni a trestáni? Tento nedůsledný postoj zastával také Hadrián (reskript Minuciu Fundanovi okolo r. 125). Teprve Decius (249-251) vydal zákony, které postup proti křesťanům stavěly na právní základ.</p>

  <p>Křesťanské prameny o pronásledováních poskytují hlubší pohled na souvislosti. K dispozici jsou tři druhy zpráv:</p>

  <p><b>Skutečná akta mučedníků</b>, která jsou založena na úředních soudních protokolech, zčásti na bezprostředních zprávách očitých svědků, např. mučednictví Polykarpovo, Ptolemaiovo a Luciovo, mučedníků ze Scillia, Apolloniovo, Perpetuy a Felicity. Mají velkou průkaznou hodnotu. I když byla po stránce formální mnohokrát přepracována pro vzdělávací četbu, jejich obsah byl tradován správně; zachycují většinou s úzkostlivou přesností výslechy a soudní rozsudky.</p>

  <p><b>„Passiones”</b> (utrpení) neboli „Martyria” (svědectví, mučednictví); jde tu o líčení, která sepsali naprosto věrohodně současníci; zčásti jsou rovněž založena na zprávách očitých svědků, ale vcelku obsahují údaje z druhé ruky.</p>

  <p><b>Legendy</b> a vyprávění z pozdější doby; jsou historicky skoro bezcenná a často se v nich ani nedá rozeznat historické jádro, pokud je vůbec mají.</p>

  <p>Ostatní literární svědectví <i>křesťanského</i> původu jsou velmi četná. O pronásledování se zmiňují a referují všichni křesťanští spisovatelé, většinou podle bezprostředních zážitků. Tím podivnější je mlčení pohanů. Za první pohanské literární zprávy vděčíme Tacitovi (Annales 15,14n.) a Suetoniovi (Vita Neronis 16,2). Jsou značně stručné. Důležité jsou spisy napadající útočně křesťanství. Například okolo r. 178 sepsal pohan Kelsos protikřesťanský pamflet, na který polemicky odpověděl Origenes; z toho se dají nejlépe poznat důvody a motivy odpůrců.</p>

  <p>Odpírání účasti na pohanském státním kultu, vyplývající nutně z výhradního křesťanského monoteismu, působilo, že se křesťané jevili jako „ateisté” (= neuznávající bohy, nikoli bezbožní). Absolutnost Kristova náboženství, který byl uctíván jako jediný Pán a Bůh (= Kyrios), bránila křesťanům také uznávat kult císařů, jenž od doby Domiciánovy nabýval stále bizarnějších forem. Proti <i>Kyrios Kaisar</i> křesťané záměrně stavěli <i>Kyrios Christos</i>. Čím důrazněji se kult císařů jako náboženská základna stával přímo zkušebním kamenem věrnosti vůči státu, tím více se museli křesťané jevit jako nepřátelé státu. Římský stát spočíval na náboženském základu; i když vcelku trpěl cizí kulty, vyžadoval samozřejmě od jejich stoupenců, aby také prokazovali náležitou poctu císaři a uznávali státní bohy. K židovství byl římský stát přes jeho monoteismus tolerantní, protože šlo o nevelký počet stoupenců, omezený pouze na malou národnostní skupinu. Naproti tomu křesťanství bylo svou podstatou nadnárodní a univerzální; i když bylo až do poloviny 3. stol. v římské říši zcela nepatrnou menšinou, otřásalo právě svým univerzálním nárokem základy světové říše římské zcela jiným způsobem. Proto byl konflikt nevyhnutelný. Vyvolali jej v 2. a 3. stol. právě ti císařové, kteří byli schopní vládci a usilovali o státní obnovu a vnitřní upevnění říše na náboženském základě.</p>

  <p>Křesťané uznávali stát jako pořádkovou moc, s úzkostlivou přesností dodržovali zákony a modlili se <i>za</i> císaře, nikoli k císaři. V normálních dobách nedávali podnět k zákrokům. Fakticky byla pronásledování jen sporadická a jejich rozsah byl v jednotlivých provinciích různý; zejména v 2. stol. se podobala spíše vulkanickým výbuchům způsobeným záští než systematickým a dlouho připravovaným státním akcím. Podle jasné koncepce postupoval teprve Decius.</p>

  <p>Naproti tomu se od začátku na pronásledování silně podílela luza. Jak si vysvětlit nenávist lidu ke křesťanům, kterou lze všude pozorovat až do poloviny 3. století?</p>

  <p>Především a zvláště instinktivním odporem primitivních a nevzdělaných lidí vůči těm, kteří jsou jiní a žijí jinak než dav, kteří se od něho odlišují a stojí nábožensky a morálně výše. Křesťané žili v ústraní, což budilo podezření a vyvolávalo pomluvy. Šeptalo se o zločinných kultovních praktikách při tajných schůzkách křesťanů, o thyesteických hostinách, jejichž účastníci pojídali lidské maso (tj. přijímali Kristovo tělo a krev) - jako v řecké báji Thyestés, jemuž bylo předloženo k jídlu maso jeho vlastních zabitých dětí -, a o krvesmilných neřestech; podnětem bylo patrně to, že křesťané si mezi sebou běžně říkali „bratře” a „sestro”. Zdráhání křesťanů obětovat státním bohům se připisovaly přírodní katastrofy, veřejné pohromy, neštěstí a vojenské porážky. Obviňovali je vůbec z nenávisti k lidskému pokolení. Zdá se, že právě tato výtka byla již za Nerona tak rozšířena, že císař mohl tímto odůvodněním snadno od sebe odvrátit podezření ze zapálení Říma a svést je na křesťany jakožto „spodinu lidského rodu”.</p>

  <h3 id="toc_2">2. Průběh pronásledování</h3>

  <p>Je možno zřetelně rozlišovat tři fáze:</p>

  <p>1. období: Až asi do r. 100 římský stát křesťanství trpěl nebo je ignoroval. Křesťanství se považovalo za židovskou sektu a podílelo se na toleranci státu vůči židovskému náboženství (jako <i>religio licita</i>). První velké pronásledování, Neronovo (54-58), bylo surovým násilím brutálního tyrana, inscenoval je, aby na křesťany svalil vinu za požár Říma v červenci 64. Ve svých zahradách dal pro obveselení lidu za strašlivého mučení popravit velké množství římských křesťanů. Mezi obětmi byli také Petr a Pavel. Toto pronásledování bylo omezeno na hlavní město a nemělo vůbec právní podklad. Neblahé bylo, že Neronovým počínáním trvale utkvěla na křesťanech skvrna „nenávisti k lidskému pokolení” a téměř dvě století byla ne sice právní, ale faktickou základnou pro jejich pronásledování, nebo lépe řečeno, dávala volnost postupu proti nim. Krvavými činy tyrana byla také rozličná opatření Domiciánova (81-96), kterým r. 95 padl v Římě za oběť konzul Flavius Clemens, císařův synovec, a jeho manželka Flavia Domitilla. (Flavius Clemens byl popraven, jeho žena a synové posláni do vyhnanství.) Podle nejstarší tradice byl za Domiciána poslán do vyhnanství na ostrově Patrnu také apoštol Jan a napsal tam své Zjevení (Irenej, Adv. haer. 2, 22,5; 3,1,1).</p>

  <p>2. období: Od roku 100 do roku 250. Křesťanství bylo nyní považováno za zvláštní náboženství, ale stát je pronásledoval jako <i>religio illicita</i>, nepřátelské ke státu i k lidem. Podkladem je korespondence Plinia s Trajánem (98-117); byla původně soukromá, ale když ji Plinius zveřejnil, považovala se za poloúřední a vytvořila zvykové právo. Jako nový správce Bithynie žádal Plinius okolo r. 112 císaře o pokyny, jak se má chovat ke křesťanům. Psal: <i>Nikdy jsem se neúčastnil soudních procesů proti křesťanům, nevím proto, co a jak se má vyšetřovat a trestat. Také si vůbec nejsem jist, zda se při vynášení rozsudku má dělat rozdíl podle stáří, zda se totiž zcela mladí lidé mají posuzovat stejně jako starší, zda se má udělit milost, když někdo projeví lítost, zda není polehčující okolností to, že někdo byl křesťanem, ale už jím není; zda má být trestáno pouhé jméno, i když není dosvědčen žádný zločin, nebo zda se mají stíhat pouze zločiny, které jsou s tím jménem spojené.</i></p>

  <p>Plinius pokračoval: <i>Zatím jsem s těmi, kteří mi byli udáni jako křesťané, jednal takto: Tázal jsem se jich, zda jsou křesťané. Když to přiznali, ptal jsem se jich podruhé a potřetí, přičemž jsem jim pohrozil trestem smrti. Když zůstali tvrdošíjní, dal jsem je popravit. Nepochyboval jsem totiž, že ať je tomu s jejich přiznáním jakkoli, musí být potrestána jejich tvrdošíjnost a nepoddajná umíněnost. Několik římských občanů, kteří upadli do stejné zaslepenosti, jsem připravil k převezení do hlavního města.</i></p>

  <p><i>Projednáváním této otázky se obžaloba brzy značně rozšířila a došlo k udáním rozličných případů. Anonymní denunciant poslal seznam, který obsahoval jména mnoha osob. Někteří říkali, že nejsou křesťané a nikdy jimi nebyli; domníval jsem se, že je smím propustit, když vzývali bohy podle formule, kterou jsem jim předříkával, a pálením kadidla a úlitbou vína vzdali poctu tvému obrazu, který jsem k tomu účelu dal přinést spolu s obrazy ostatních bohů; nadto ještě hanobili Krista. Jsou to vesměs věci, ke kterým by se skuteční křesťané za žádných okolností nedali přinutit. Jiní, jež udavač uvedl jmenovitě, připustili, že jsou křesťané, ale pak to hned popřeli: že sice byli křesťany, ale už jimi nejsou; někteří byli křesťany před třemi, jiní před čtyřmi, mnozí dokonce před dvaceti lety. I ti se všichni modlili k tvému obrazu a k obrazům ostatních bohů a rouhali se Kristu. Ujišťovali však, že celé jejich provinění nebo omyl spočíval v tom, že se scházeli v určitý den před východem slunce, chválili Krista jako Boha střídavými zpěvy a zavazovali se přísahou ne snad k nějakému zločinu, nýbrž právě naopak, že se nedopustí krádeže, loupeže ani cizoložství, že neporuší dané slovo a nezapřou svěřený majetek, když bude žádáno jeho vrácení. Pak se obyčejně rozešli a později se znovu shromažďovali, aby pojídali pokrm, ale docela obyčejný a neškodný. Ale když jsem vydal výnos, kterým jsem podle tvého příkazu zakázal spolčování, přestali prý činit i to.</i></p>

  <p><i>Považoval jsem za tím potřebnější dovědět se pravdu ode dvou otrokyň, které se nazývaly diakonky, a to i použitím mučidel. Zjistil jsem pouze zmatenou, bezmeznou pověru. Proto jsem vyšetřování odložil a obracím se k tobě o radu ...</i> (následuje úryvek, který jsme uvedli výše).</p>

  <p>Císařova odpověď zněla: <i>Milý Secunde, postupoval jsi správně. Není možno stanovit pevné pravidlo pro všechny případy. Není nutno po nich pátrat; budou-li však udáni a usvědčeni, musí být potrestáni. Kdo však popře, že je křesťan, a své tvrzení prokáže tím, že se obrátí v modlitbě k našim bohům, dostane na základě této lítosti milost, i když je pro svou minulost podezřelý. Na anonymní udání se při soudních procesech nemá dbát: byl by to špatný příklad a věc nedůstojná naší doby.</i></p>

  <p>Podle tohoto ustanovení být křesťanem bylo samo o sobě trestné; obžalovaným nebylo třeba dokazovat žádné další zločiny. Jen anonymní udání se neměla přijímat. Provádění reskriptu (nebyl to státní zákon) bylo svěřeno správcům provincií. V následující době opravdu došlo k četným pronásledováním, omezeným na určitá území; jejich podněcovatelem byly mnohdy zfanatizované lidové masy. Císař Hadrián (117-138) sice podobným reskriptem C. Minuciu Fundanovi, správci Asie, v roce 124/125 zakázal vyhovovat přáním luzy a anonymním udáním proti křesťanům a křesťané to pociťovali jako jakési ulehčení; ale četní křesťané byli popravováni jednotlivě i ve skupinách i za Antonína Pia (138-161), Marka Aurelia (161-180) a Commoda (180-192). Za Marka Aurelia, císaře filozofa, lze dokonce konstatovat zvýšené nepřátelství ke křesťanům.</p>

  <p>Proslulí mučedníci z 2. stol. jsou: Ignác Antiochijský (kolem r. 107/110), filozof Justin se šesti druhy (okolo r. 165/167), Polykarp ze Smyrny (časový údaj kolísá mezi r. 155 a 177, pravděpodobně kolem 167), mučedníci Iyonští (177) a mučedníci ze Scillia v Numidii (okolo r. 180).</p>

  <p>Septimius Severus (193-211) ze začátku křesťany trpěl, ale r. 202 náhle zakázal přestup ke křesťanství pod trestem smrti a zahájil tak zuřivé pronásledování křesťanů; rozpoutalo se hlavně v severní Africe, Egyptě a v Orientu (mučednictví: Perpetua a Felicita r. 202 v Kartágu; Leonidas, otec Origenův, rovněž r. 202 v Alexandrii).</p>

  <p>Za Caracally (211-217), Elagabala (218-222) a Severa Alexandra (225-235) měli křesťané celkem pokoj; matka Severa Alexandra, Julia Mammaea, jim byla dokonce přátelsky nakloněna; dopisovala si s Origenem a Hippolytem Římským. Maximinus Thrax (235-238) vydal edikt nepřátelský křesťanům, namířený hlavně proti duchovenstvu. Ale již Gordianus (238-244), a zvláště Philippus Arabs (244-249) byli opět křesťanům nakloněni; Philippus Arabs byl snad vnitřně již sám křesťan, i když to navenek nemohl projevovat, protože doba nebyla pro křesťanství zralá. Neboť právě tehdy se obnovilo fanatické nepřátelství vůči křesťanům. Nový výbuch lidové nenávisti ke křesťanství způsobily vojenské porážky, ohrožení hranic, drahota a hladomor uvnitř říše; k tomu přistoupilo v souvislosti s oslavami milénia Říma r. 248 mocné vzplanutí římského nacionalismu, jež mělo za následek oživení zděděného náboženství.</p>

  <p>3. období: Od r. 250 do r. 311. Císař Decius (249-251) usiloval o vnitřní obrodu římského státu. Protože se domníval, že křesťané odmítáním státního kultu ohrožují náboženské základy říše, vydal poprvé všeobecné zákony, které měly za cíl vyhubení křesťanství a návrat všech občanů říše k římskému státnímu náboženství. K první vlně zatýkání došlo již v prosinci 249; v Římě zemřel 20. 1. 250 mučednickou smrtí papež Fabián. V polovině r. 250 nařídil císařský edikt, že všichni obyvatelé říše musí k odvrácení moru obětovat bohům. Byly zřízeny zvláštní komise, které dozíraly na provádění obětí; těm, kteří splnili obětní povinnost, měly o tom vydávat potvrzení. Tak byli křesťané nutně odhaleni jako lidé odmítající obětovat bohům; a byli vydáváni na smrt, neboť prý vzbudili hněv bohů a zavinili všechno neštěstí.</p>

  <p>Za tohoto pronásledování projevil děsivě veliký počet křesťanů slabost. Zčásti to způsobila předchozí dlouhá doba klidu; lidé už nebyli zvyklí na nebezpečí. Někteří skutečně obětovali (<i>sacrificati</i>) a někteří nasypali kadidlo před obrazy bohů a císaře. Zčásti vedlo k „selhání” mnoha křesťanů také to, že se bylo možno celkem snadno obětování vyhnout. Přísní křesťané považovali za odpadlíky a popěrače Krista i ty, kteří si opatřili potvrzení podplacením obětních komisí, aniž skutečně obětovali (<i>libellatisci</i>), i ty, kteří nějak vpašovali svá jména do seznamu obětovavších (<i>acta facientes</i>).</p>

  <p>V křesťanských obcích brzy vzplanul prudký spor o otázku opětovného smíření těchto „padlých” (<i>lapsi</i>) s církví. V Římě hlásal kněz Novatianus neúprosnou přísnost k odpadlíkům; došlo ke sporu s papežem Korneliem (251-253), který chtěl, aby zavládla mírnost. Novatianus, vysoce vážený jakožto učený teolog, dohnal celou záležitost až k rozkolu v římské církvi; dal se totiž vysvětit na protibiskupa a založil vzdorocírkev. Odvolával se na přísný ideál svatosti, zastával rigoristické (krajně přísné) názory v celé praxi pokání vůbec a vytýkal „katolické” církvi papeže Kornelia laxnost a zradu víry. Jeho stoupenci se brzy začali nazývat „čistí” (řecky <i>katharoi</i>, z toho pochází slovo „kacíři”). Šedesát biskupů, shromážděných na římské synodě (251), je vyloučilo z církevního společenství. Udrželi se však až do 4. století. Ze své „církve svatých” později vylučovali ve svém rigorismu všechny těžké hříšníky.</p>

  <p>K podobnému napětí došlo také v Kartágu a v Alexandrii. Biskupové Cyprián a Dionysius se velice snažili řešit celou otázku s rozumnou tolerantností - Cyprián napsal r. 251 spis <i>De lapsis</i>. Nemohli však zabránit tomu, že se i v Africe utvořila rigoristická vzdorocírkev pod vedením jakéhosi Novata, která brzy navázala styk s Novatianem v Římě. Od té doby se stal fanatický rigorismus známkou všech herezí a sekt. Proti takovým zužujícím tendencím, které vesměs vystupovaly pod heslem zvláštní zbožnosti a požadavku svatosti, musela církev bránit svou „katolicitu”; ta záleží v tom, že církev má podle příkazu Kristova přinášet spásu všem lidem (<i>kaťholon</i>) a neexistuje jen pro malou sektu (<i>hairesis</i>) vyvolených a svatých.</p>

  <p>Po brzké smrti Deciově, který padl r. 251 v boji s Góty, pokračovali jeho nástupci Gallus (251-253) a Valerián (253-260) v pronásledování zprvu jen mírně. Papež Kornélius byl poslán do vyhnanství v Centumcellae (Civitavecchia) a brzy tam zemřel; vyhnanství postihlo také jeho nástupce Lucia (253-254). Potom však r. 257 znovu vzplanuly nenávist ke křesťanství a pronásledování; bylo to vlivem trvale stísněné vnitřní i vnější situace říše (pohraniční války, epidemie, drahota). Valerián postupoval zcela plánovitě. První edikt z r. 257 postihl nejdříve klérus: všichni biskupové, kněží a jáhnové museli obětovat bohům. Kdo z nich ještě konal bohoslužby nebo tajná shromáždění na hřbitovech či v katakombách, byl potrestán smrtí. V severní Africe a v Egyptě byli uvězněni přední biskupové Cyprián z Kartága a Dionysius z Alexandrie; mnoho křesťanů bylo odsouzeno k nucené práci v dolech. Druhý edikt r. 258 nařizoval okamžitou popravu všech kleriků, kteří se zdráhali obětovat. Křesťanští senátoři a příslušníci rytířského stavu byli sesazeni, a když se tvrdošíjně zdráhali obětovat, byl jim zkonfiskován majetek a nakonec byli popraveni. Křesťanští dvorští zaměstnanci a císařští sluhové, tzv. <i>caesariani</i>, byli mučeni a posíláni na nucené práce nebo popravováni. Všechny křesťanské kostely a hřbitovy měly být zkonfiskovány a zničeny. Nyní tekla krev proudem. V Kartágu zemřel mučednickou smrtí Cyprián. O jeho procesu máme autentická státní akta. Rozsudek zněl: <i>Protože jsi už dlouho vedl život velezrádce a s mnoha jinými osnoval temné spiknutí, protože jsi zjevný nepřítel bohů a zákonů římského státu a ani zbožní a ctihodní císařové Valerián a Gallienus a nejvyšší césar Valerián tě nemohli přimět k tomu, abys opět sloužil státním božstvům, a protože jsi vlastním původcem nejodpornějších zločinů a sváděl jsi jiné k hanebným činům, má na tobě být dán varovný příklad těm, ze kterých jsi učinil své spoluspiklence. Cenou tvé krve má být zachována poslušnost a mravnost. Nařizujeme tedy, aby byl Thascius Cyprianus popraven mečem</i> (Acta proconsularia Cypriani IV, 1-2).</p>

  <p>V Římě tehdy zemřel mučednickou smrtí papež Sixtus II. se svými kněžími a jáhny (mezi nimi Laurentius-Vavřinec). Všude byl popraven velký počet mužů a žen, kleriků i laiků. Očista provedená za Decia však způsobila, že nyní byl počet odpadlíků a slabých mnohem menší. Křesťanská církev poskytovala obraz jednotné vnitřní síly jako nikdy předtím. Snad to byl jeden z důvodů (po Valeriánově katastrofě ve válce s Peršany a po jeho smrti v perském zajetí), které přiměly jeho syna a nástupce Galliena (260-268) k odvolání persekučních ediktů.</p>

  <p>Pro křesťany nastal čtyřicetiletý oddech. Bylo to však ticho před největší a nejtěžší bouří.</p>

  <p>Dioklecián (284-305), zdatný a zasloužilý obnovitel římské říše, dlouho toleroval křesťanství i ve svém nejbližším okolí - dokonce za křesťanky byly pokládány jeho manželka Prisca a dcera Valeria. Tu náhle r. 303 zahájil nejkrvavější ze všech pronásledování. Stalo se rozhodujícím střetnutím mezi křesťanstvím a římskou říší - a skončilo vítězstvím křesťanství za Konstantina Velikého.</p>

  <p>Pronásledování začalo císařským ediktem z 23. února 303, který nařizoval rozbořit všechny kostely, požadoval vydat a spálit posvátné knihy a zakazoval bohoslužebná shromáždění. Všichni křesťanští úředníci byli propuštěni a křesťanští zaměstnanci císařského dvora (caesariani) bez ohledu na své postavení degradováni; brzy nato byli caesariani obžalováni, že založili požár v císařském paláci, krutě zmučeni a nakonec popraveni. Popraveni byli rovněž kněží a jáhnové císařského sídelního města Nikomedie spolu s biskupem Anthimem. Další dva edikty rozšiřovaly pronásledování na kleriky v celé říši a nařizovaly jejich okamžité zatčení, mučení a popravu. Čtvrtý edikt z jara 304 ukládal přísnou všeobecnou povinnost obětovat v celé říši a vnesl hrůzy pronásledování do všeho křesťanského obyvatelstva. Jeho jednoznačným cílem bylo úplné vyhubení křesťanství. Původcem tohoto ediktu byl pravděpodobně césar (císařův zástupce) Galerius.</p>

  <p>Edikty vyhlášené v celé říši se ve čtyřech jejích částech prováděly různě. Na Západě se za augusta (císaře) Maximiána a césara Konstancia Chlora jejich plnění nijak zvlášť nevymáhalo, ba když r. 305 augustové Dioklecián a Maximián odstoupili, pronásledování bylo dokonce většinou vůbec zastaveno. Na Východě však pronásledování vyvrcholilo v letech 305-311, když se augustem stal Galerius a jeho novým césarem Maximinus Daja. Tam byl počet mučedníků velmi veliký a krutost poprav zvláště brutální a nelidská. Nakonec však musel Galerius uznat marnost svého boje. Otřesen těžkou nemocí, pronásledování zastavil.</p>

  <p>V dubnu r. 311 vydal Galerius ve své rezidenci Sardice proslulý toleranční edikt, který konečně dával křesťanství právo na existenci; vyvrcholil větou „nechť jsou od nynějška křesťany” (<i>ut denuo sint Christiani</i>). Maximinus Daja sice na Východě ještě nějakou dobu v pronásledování pokračoval, ale následující politické události s vítězstvím Konstantinovým přinesly také vítězství křesťanství v římské říši.</p>

</body>

</html>