<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h2>§ 51 RESTAURACE NĚMECKÉ CÍRKVE V 19. STOLETÍ</h2>

  <p>Nová výstavba zahrnuje dvojí proces: 1. nové materiální uspořádání německé církve po stránce církevního a státního práva a 2. vnitřní rozvoj církevně náboženského života.</p>

  <h3 id="toc_1">1. Nové uspořádání vztahů se státem</h3>

  <p>Na vídeňském kongresu se kurie mlčky vzdala navrácení sekularizovaného církevního majetku, ačkoli samu sekularizaci v podstatě odsuzovala jako oloupení církve. Místo toho se snažila konkordáty a cirkumskripčními (území vymezujícími) bulami v jednáních s jednotlivými státy dosáhnout reorganizace biskupství. Konkordát je mezinárodněprávní smlouva mezi státem a církví, která předpokládá, že se vzájemně uznávají za suverénní právnické osoby. Takové uznání bylo pro mnohé státy pochopitelně obtížné z konfesijniho hlediska nebo z církevně politických úvah. Proto se raději konkordátům vyhýbaly. Kurie se v těch případech spokojovala s administrativní úpravou tzv. cirkumskripčními bulami. Konkordáty byly uzavřeny se Španělskem, Neapolskem, Sardinií, Francií, Ruskem a Bavorskem. Rakousko a ostatní nemecké státy se spokojily s cirkumskripčními bulami.</p>

  <h3 id="toc_2">2. Vnitřní rozvoj</h3>

  <p>Vnitřní rozvoj církevního života a vznik mohutného katolického hnutí, jež se rozšířilo nejen v Německu, ale i v ostatních evropských zemích, má mnoho zdrojů. V Německu měl pro probuzení religiozity vůbec a pro nové oceňování hodnot katolictví zvláště velký význam romantismus. S nadšením pro středověké umění a literaturu probouzel také zájem o církev. Četní romantikové přestoupili ke katolicismu. Brzy vznikly katolické probuzenecké kroužky a staly se zárodky nového náboženského života. V jižním Německu to byl přátelský kruh J. Michaela Sailera (1751-1832), v Münsteru <i>familia sacra</i> kněžny Galicinové (1748-1806), ve Vídni kroužek okolo sv. Klementa Maria Hofbauera (1751-1820); podobně pracoval světící biskup Georg Zirkel ve Würzburgu († 1817) aj. Nejtrvaleji působil Sailer, pastorální teolog a později řezenský biskup. Kromě něho byli plodní i teologové jako Johann Adam Möhler († 1838) v Tübingenu a Mnichově a <i>tübingenská škola</i>. Svým způsobem působili v Bonnu ještě napolo osvícenští teologové Georg Hermes († 1831) a jeho žáci <i>hermesiáni</i>; jejich metoda vykládat víru a přibližovat ji ostatním lidem pomocí myšlenkových kategorií Kantových a Fichtových byla později (1835) odsouzena jako semiracionalistická.</p>

  <p>Široké lidové vrstvy byly poprvé vyburcovány tzv. kolínským případem. Pruská vláda zatkla r. 1837 kolínského arcibiskupa Clemense Augusta von Droste-Vischeringa, protože v otázce smíšených manželství zastával církevní stanovisko. Papež Řehoř XVI. ihned proti tomuto násilí slavnostně protestoval a Josef Görres rozšířil do celého světa neobyčejně plamennou obžalobu, spis <i>Atanáš</i> (1837/1838). Měl velký ohlas. Probudilo se vědomí katolického společenství. Všude se uznávalo, že je nutno pevněji se semknout. Tak vznikly ve čtyřicátých letech náhle četné nové organizace čistě církevního, náboženského charakteru, jako Borromäusverein (1844), Gesellenverein (Spolek tovaryšů, 1846), Bonifatiusverein (1849), též Elizabethverein (1840), Franz-Xaverius-Missionverein (1842), Piusverein a z jeho podnětu každoroční Katolické sjezdy (Katholikentage, 1848). Ale novou vzpruhu dostaly také katolické řády. Roku 1847 se vrátili do Kolína n/R. jezuité; Papež Pius VII. obnovil r. 1814 jejich řád. Po nich přišli redemptoristé, pallotini a četné kláštery ženských kongregací. Ožily staré benediktinské kláštery a dostaly nove osazenstvo. Revoluční rok 1848 poskytl novými ústavami také katolické církvi mnohem větší volnost pohybu a samostatnost. Brzy se konaly velké lidové misie, bohatě se rozvinuly pouti a. různé pobožnosti a všude se ukazoval nový církevní život. Pomalu vznikal katolický tisk. V r. 1852 se po prvéspojili katoličtí poslanci v pruském sněmu v <i>katolickou frakci</i>; od r. 1858 se nazývala strana středu (<i>Centrum</i>).</p>

  <p>Tak se všude rozvíjel nový katolický život. V období rozmáhající se industrializace a vzrůstu lidových mas bylo důležité, že se církev otevírala společenským problémům. Novými metodami duchovní péče se zaměřila na lidi a snažila se jim pomáhat charitativně a výchovně. Typem nového lidového duchovního správce se stal Adolf Kolping († 1865), „otec tovaryšů”. Kromě něho je třeba uvést četné faráře a „lidové kaplany”, kteří neúnavně pracovali zvláště v průmyslových aglomeracích v Porýní a Porúří. V době, kdy ještě neexistovalo sociální zákonodárství a řešení sociálních problémů bylo úplně ponecháno křesťanské lásce k bližnímu, bylo zvlášť důležité působení nových charitativních kongregací řeholních sester a řádů pro péči o nemocné. Všude v Německu vznikaly charitativní kroužky a dobročinné spolky. I velcí lidoví spisovatelé vyzývali k lásce k bližnímu. Boromejský spolek chápal svou činnost jako <i>dílo duchovního milosrdenství</i>.</p>

</body>

</html>