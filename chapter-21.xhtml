<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h2>§ 21 KAREL VELIKÝ A ZALOŽENÍ ZÁPADNÍHO CÍSAŘSTVÍ</h2>

  <p>Karel Veliký (768-814), nejmocnější panovník středověku, dovršil spojem franské říše s Římem, dílo, jež započal Bonifác a ve kterém pokračoval Pipin. Na tomto základě vytvořil západní univerzální říši.</p>

  <h3 id="toc_1">1. Karlův život a dílo</h3>

  <p>Karel se už jako dvanáctiletý hoch účastnil roku 754 setkání svého otce Pipina s papežem Štěpánem II. v Ponthionu, spolupodepsal smlouvy tam uzavřené a přijal církevní pomazání na krále. Od roku 768 se musel zprvu podílet o vládu s bratrem Karlmannem, ale po jeho brzké smrti († 771) se stal jediným vládcem. Úspěšnými válečnými výpravami rozšířil svou říši na celou Evropu a upevnil ji uvnitř i navenek.</p>

  <p>Ačkoli se na naléhání matky Berthrady v duchu záměrně usmiřovací politiky oženil s Desiderií, dcerou langobardského krále Desideria, staré napětí mezi Franky a Langobardy znovu ožilo. Když Karel z neznámých důvodů posléze Desiderii zapudil a poslal ji k otci, byla válka nevyhnutelná. Desiderius hledal proti Karlovi spojence a snažil se pro to získat papeže Hadriána (772-795). Když se papež zdráhal, vytáhl s vojenskou mocí na Řím. Hadrián však požádal o pomoc Karla a ten se hned se silným vojskem objevil v Itálii a Langobardy porazil (773/774). Ještě během obléhání Pavie navštívil franský král o Velikonocích r. 774 Řím a u hrobu sv. Petra si s papežem navzájem přísahali věčnou věrnost. Karel jako <i>patricius Romanorum</i> převzal vojenskou ochranu Říma. Od té doby náležela <i>defensio ecclesiae Romanae</i> (ochrana římské církve) k nejpřednějším úkolům franské říše. Odtud tato ochranná povinnost brzy přešla na západní císařství jako takové.</p>

  <p>O Velikonocích r. 774 obnovil Karel papeži darovací sliby svého otce Pipina. Ale po vítězství nad Desideriem, když se Karel sám stal králem Langobardů a sledoval nyní v Itálii vlastní zájmy, zdráhal se dané sliby plnit. Vyjednávání se vlekla až do r. 781. Teprve v tomto roce přiznal papeži jako samostatnou mocenskou oblast ducatus římský a exarchát ravennský, dále Pentapolis a Sabinsko, jakož i jižní Etrurii a několik jiných menších území. Tím vstoupil definitivně v život <b>církevní stát</b>, který existoval až do r. 1870 a zaručoval za proměnlivých osudů římské církvi samostatnost; mnohdy se však stával také břemenem. K církevnímu státu nebyla připojena Istrie a Benátsko. Nepatřila k němu ani langobardská vévodství Benevento a Spoleto. Tato území podržel Karel pro sebe, když je r. 787 dobyl. Měla mu zajišťovat panství nad Itálií.</p>

  <p>První desetiletí byla věnována výstavbě a zajištění hranic franské říše. Když Karel upevnil své církevně náboženské postavení spojenectvím s papežstvím a s římskou církví, mohl své výboje tím důrazněji provádět také jménem náboženství a církve jako jejich autorizovaný ochránce. Karlovy válečné podniky směřovaly vesměs proti pohanům a nevěřícím, kteří obklopovali říši kolem dokola. Všechna jeho tažení měla proto zároveň charakter církevně náboženský i vojensko-politický, ať už bojoval s mohamedány ve Španělsku nebo s pohanskými Sasy, Avary, Slovany (polabskými) a Čechy na severu a východě své říše. Politika a náboženství tvořily jedno: s podrobením bylo spojeno pokřesťanštění národů a pokřesťanštění těchto národů znamenalo zároveň podřízení svrchovanosti franské říše. Není pochyby o tom, že Karel jednal z opravdového přesvědčení a že mu rozšíření křesťanské víry leželo na srdci stejně tak jako rozšíření politické moci. Nelze ovšem zjistit, co v jednotlivých případech převažovalo. Klást takovou otázku je anachronické, neboť tehdy všechno určovala politická religiozita. Roku 778 bojoval Karel proti Arabům ve Španělsku; na ochranu znovudobytého území v severním Španělsku založil r. 795 španělskou marku. Roku 789 podnikl tažení proti Slovanům, 791, 795 a 797 proti Avarům, 805/806 proti Čechům, 808-811 proti Dánům. Nejdelší a nejneúprosnější byly války se Sasy (772-804).</p>

  <p>Pokoření Sasů bylo životně důležité pro vytvoření jednotného franského státu. Misijní činnosti nebylo příznivé, že právě tady bylo pokřesťanštění velmi úzce spjato s politikou. Z počátečních trestných expedic (za saské pohraniční přepady) se od r. 772 vyvinul nelítostný zápas, který trval až do r. 804 a každoročně vedl k novým franským výpravám do Saska. V roce 777 konal Karel na saském území v Paderbornu říšský sněm, na kterém nařídil všem Sasům, aby přijali křesťanství, a rozdělil zemi na misijní obvody. Četní vznešení Sasové přijali křest a křesťanství rychle postupovalo. Brzy však došlo k reakci. Za Karlova pobytu ve Španělsku vypuklo velké povstání (782-785) pod vedením Widukindovým. Povstalci přepadli oddíl franského vojska u hory Süntelu a zničili jej. Karel ihned přispěchal a provedl krvavou pomstu. Rebely porazil a u Verdenu nad Allerou jich dal 4500 pobít svými vojenskými oddíly. Prolitá krev vzbudila novou nenávist. Widukind uprchl do Dánska a podněcoval povstání. Odboj se konečně r. 785 zhroutil a sám Widukind přijal v Attigny křest.</p>

  <p>Povstání vzplanula v Sasku ještě několikrát. K pacifikaci země došlo teprve počátkem 9. stol. násilným přestěhováním tisíců Sasů na franské kmenové území a usazováním franských kolonistů v Sasku. Byla založena nová biskupství (Münster, Osnabrück, Paderborn, Minden, Brémy, Verden-Aller, Hildesheim a Halberstadt) a vznikly kláštery. Biskupství byla podřízena porýnským biskupstvím v Kolíně a Mohuči; ta se tím znovu stala arcibiskupstvími. Kolín obdržel kromě dosavadních biskupství v Lutychu (dříve Tongern) a Utrechtu jako sufragány saské biskupy v Münsteru, Mindenu, Brémách a Osnabrücku; Mohuči kromě Špýru, Wormsu, Štrasburku, Augsburgu, Kostnice, Churu, Eichstättu a Würzburgu nově připadly saské diecéze Paderborn, Verden, Halberstadt a Hildesheim. Touto organizací biskupství bylo Sasko úzce spojeno s Franskem, a to se brzy ukázalo jako velmi prospěšné. Po skončení válek se křesťanství v Sasku ujalo kupodivu rychle. Vzkvétaly kláštery (822 Korvey, Werden kolem r. 800, Essen). V polovině 9. stol. zde neznámý básník složil nádhernou Píseň o Heliandovi; líčila dějiny spásy tak, jako by se odehrály v saské zemi a jako by Kristus byl saský vévoda, jemuž saský lid přísahal věrnost a poslušnost. V 10. stol. vzešli z téhož saského lidu vynikající vládci císařské dynastie Otonů, kteří byli hluboce křesťanského smýšlení a nositeli ideje křesťansko-německé říše, jez silně ovlivnila tvář středověku. Můžeme směle tvrdit, že bez začlenění Sasu do franské říše by bylo stěží došlo k vytvoření křesťanské západní univerzální říše.</p>

  <h3 id="toc_2">2. Karlova idea říše</h3>

  <p>Karel chápal svou královskou vůdčí úlohu zcela v křesťanském duchu. Jako ideál měl na mysli uskutečnění Augustinova „Božího státu”; z této knihy si dával předčítat u stolu. S láskou a péčí se věnoval nábožensko-církevnímu a kulturnímu povznesení svých národů. Jestliže je chtěl spojit v jednotu a vytvořit z nich silný stmelený křesťanský říšský národ, musel je nejdříve vychovávat a vzdělávat. Měl pevně v rukou všechny nitky nejen politického, ale i duchovního života své ohromné říše, která zaujímala takřka celou Evropu.</p>

  <p>Těžiště říše se přesunulo od Seiny na Rýn. Roku 789 zahájil Karel stavbu falce (hradu) v Cáchách. Od počátku 90. let se Cáchy staly jeho oblíbeným místem pobytu, kde často sídlil. Na jeho dvoře se shromažďovalo mnoho lidí; přicházeli tam, aby se domohli práva, aby žádali o pomoc nebo aby nabyli vzdělání. Karel dovedl k sobě přitahovat lidi vysoké duchovní úrovně. Dvorní akademie v Cáchách se brzy vyvinula v prvořadé duchovní středisko celé franské říše. Z velkého počtu dvorského a říšského úřednictva, které pobývalo v Cáchách, bylo mnoho duchovních. Od r. 789 se tam často konaly církevní synody.</p>

  <p>Cášská dvorní kaple r. 795 dostala podle byzantského vzoru (S. Vitale v Ravenně, Hagia Sofia v Konstantinopoli) „císařskou” kopuli a byla vysvěcena pravděpodobně 17. července 800; později se stala vůbec symbolem ideje křesťanské západní říše a císařství. Na starobylém Karlově stolci v cášském dómu přijal r. 936 odznaky královské hodnosti Ota Veliký; až do r. 1531 se na tomto místě konalo dalších 30 korunovací německých panovníků. Poklad cašského dómu, kde se opatrovaly karolinské relikvie a od doby Otovců také říšské klenoty, je dosud jedním z nejbohatších na Západě.</p>

  <p>Za Karlovy podpory a péče vzkvétaly vědy a umění v královské dvorské škole a také v proslulých klášterech a v četných školách katedrálních. Jejich činnost se ještě z velké části rozvíjela v rámci dochovaného dědictví antické vzdělanosti. Karel vědomě navazoval na křesťanskoantickou tradici. Mladý franský národ měl duševně vyrůstat podle vzoru antiky, aby později dospěl vlastním tvůrčím formám myšlení a umění.</p>

  <p>Sběratelské horlivosti Karla a jeho učenců vděčíme za zachování většiny klasických textů, které dnes máme. Odevšad shromažďovali spisy klasické antiky, pečovali o ně a odstraňovali v nich chyby. Při opisování těchto prací se přičinili o vznik nové, krásnější formy písma, tzv. <i>karolinské minuskule</i>, která v soustavě čtyř linek sestavovala velká a malá písmena přehledně do jasných tvarů slov; karolinská minuskule zůstala základní formou středověkého písma; ještě dnes ji používáme v tzv. latince. V proslulých školách v Cáchách, v Trevíru, v Toursu aj. se rozvinulo jedinečné knižní umění s podivuhodnými miniaturami, které většinou ještě napodobovaly antické vzory, s nádhernými vazbami, deskami s řezbami ze slonoviny a s mimořádně krásným písmem (vídeňský evangeliář, Godescalkův evangeliář, Adin rukopis v Trevíru atd.).</p>

  <p>Zvláštní péče byla ovšem věnována Písmu a liturgickým knihám. Karel získal učeného Anglosasa Alkuina († 804) a Vizigóta Theodulfa z Orleansu († 821); ti usilovali o korekturu textu Bible. K obnově liturgie ve franské říši si dal Karel poslat z Říma exemplář knihy <i>Sacramentarium Gregorianum</i> (Řehořova liturgie svátostí); mezi římskou a franskou církví probíhala v karolinské době plodná liturgická výměna. Karel vůbec usiloval o vnitřní duchovně-náboženské napojení na Řím; záměrně rozvíjel a dovršil to, co kdysi začal Bonifác. Tak si od papeže Hadriána vyžádal rozšířenou sbírku právních předpisů Dionysia Exigua, která byla v platnosti v Římě, aby ji učinil základem práva ve franské církvi. Pro nutnou reformu klášterů ve franské říši si opatřil z Monte Cassina opis benediktinské řehole. Na válečném tažení v jižní Itálii navštívil r. 787 mateřský klášter benediktinů a viděl tam (domněle) původní exemplář Benediktovy řehole. Karlův vyhraněný smysl pro řád ihned vystihl hodnotu původní verze: měla závažnou střízlivou řeč a obsahovala promyšlený řád života. Prováděním reformy, na které se usnesly synody v Cáchách r. 802, 816, 817 a 822, byl pověřen opat Benedikt z Aniane († 821); jejím centrem byl nově založený klášter Kornelimünster u Cách. Benediktinská řehole se stala závaznou pro všechny franské kláštery.</p>

  <p>Karel důrazně pokračoval v církevní reformě zahájené Bonifácem. Přitom si dělal stále více nároky na řízení nejen vnějších, ale i vnitřních záležitostí církve. Vydával říšské zákony k obnově církevního života, pořádal říšské synody a jeho královští poslové (<i>missi dominici</i>) trvale dozírali nejen na státní, ale i na církevní život. Karla je možno plným právem označit za dovršitele bonifácovské reformy, ale není možno přehlédnout, že této obnovné činnosti dal brzy vlastní tvářnost, která měla rysy jeho osobního vladařského ideálu a nikterak neodpovídala Bonifácovým představám.</p>

  <h3 id="toc_3">3. Karlovo řízení církve</h3>

  <p>Karlovo pojetí vladaře mělo teokratické rysy. Na jeho myšlení měly vliv starozákonní představy. V kruhu svých důvěrníků se s oblibou dával oslavovat jako David. Svůj úřad vedl jako od Boha poslaný a povolaný správce a ochránce křesťanstva, nového Božího lidu. Již na frankfurtské synodě r. 794 se dal nazvat <i>rex et sacerdos</i> (král a kněz). Roku 796 shrnul v listě papeži Lvovi III. svůj královský úkol těmito slovy: <i>Naším úkolem je navenek všude chránit zbraněmi svatou církev Kristovu před útoky pohanů a před zpustošením od nevěřících, a uvnitř ji zajišťovat všeobecným uznáváním katolické víry. Vaší (tj. papežovou) úlohou je podporovat naši válečnou službu rukama pozdviženýma k nebi, jak to činil Mojžíš, aby křesťanský lid vaší přímluvou všude dosahoval vítězství nad nepřáteli.</i></p>

  <p>Rozdíl mezi oblastí světskou a duchovní se v Karlově představě stíral stále více, zvláště od té doby, co se seznámil s byzantskou ideou císařství. Basileus v Konstantinopoli se považoval za strážce ortodoxie (pravověří), a proto si činil nárok na to, aby svolával koncily a zasahoval do církevní kázně a nauky. Totéž činil Karel. Pokládal se za nejvyššího pána franské církve, disponoval církevními statky jako světskými statky královskými a obsazoval biskupství a kláštery lidmi, které si vybral. Povznášel biskupy a opaty a činil z nich duchovní „velmože”, a zároveň je pověřoval státními úkoly. Brzy už nebyli pokládáni v první řadě za pastýře duší, ale za duchovní úředníky státu; zvykli si přijímat státní pokyny a při plnění svých náboženských úkolů se rádi spoléhali na podporu státu (<i>brachium saeculare</i> - světské rameno). Znovu bylo možno setkat se s biskupy a opaty v čele ozbrojených oddílů císařského vojska. Brzy se stalo zvykem to, co kdysi tak horlivě potíral Bonifác.</p>

  <p>Nebezpečné bylo také nadměrné zdůrazňování kulturních úkolů církve; mohlo snadno zatemňovat její především náboženské určení. Pokud měl otěže vlády v rukou sám Karel, dalo se to přehlížet. Ale později za jeho slabých nástupců se to stalo opět počátkem zesvětštění.</p>

  <h3 id="toc_4">4. Karlova idea císařství</h3>

  <p>Z Byzance převzal Karel také podnět k rozvinutí své vlastní ideje císařství a říše. Přibližně do r. 800 vytvořil jako „vládce Evropy” politickou jednotu Západu. Jeho nesmírná říše se mohla stavět důstojně po bok arabské veleříši nebo byzantskému císařství. Byla třetí velmocí ve Středomoří. Karel udržoval styky s bagdádským chalífou Harúnem al Rašídem a měřil své síly s východním Římem.</p>

  <p>Karlův postoj ke Konstantinopoli byl jednak politicko-vojenský, jednak ideový. Svými italskými výboji v Ravenně, potom však hlavně v Istrii a jižní Itálii, se dostal do válečných konfliktů s Byzancí. Pro slabost východořímské říše však nemusel mít z Byzance vážné obavy. Ale válečná utkání ho tím spíše přivedla do ideového konfliktu s nábožensky podloženým nárokem byzantského císařství na světovládu. Východní Řím odvozoval svůj bezpodmínečný a výhradní nárok na vedení křesťanských národů od Konstantina Velikého, od toho, že po něm zdědil křesťanské impérium Romanum. To dodávalo císařskému titulu lesk jedinečnosti a náboženský charakter. Ježto římská říše byla zcela ztotožňována s křesťanstvem, pokřesťanštění některého národa znamenalo pro východní Řím zároveň jeho podrobení nebo aspoň ideální uznání byzantské nadvlády. S tím se však Karel nemohl a nechtěl smířit. Jeho politická ctižádost a moc i velikost franské říše, která se mohla měřit s kteroukoli mocností na zemi, se s takovou podřízeností nesnášela.</p>

  <p>Tak se v těch letech stala pro Karla hlavním problémem otázka byzantská a problém císařství. Bylo to více než hra se slovy. Zápas o římské císařství a císařský titul byl označen za středověkou formu problému světové prestiže (W. Ohnsorge). Jako dnes uznání za „atomovou mocnost” dává státu velmocenské postavení mezi národy, tak bylo ve středověku svrchovaně politicky důležité mít císařský titul; z toho vyplývá důležitost císařské politiky německých králů. I pro Karla bylo usilování o císařskou hodnost vrcholně politickou záležitostí. Při tom mu nešlo v první řadě o to, aby východnímu Římu vzal císařský titul, přál si pouze, aby byl uznán za rovnocenného.</p>

  <p>Tomuto cíli sloužila nejprve sňatková politika, ke které dala popud císařovna matka Irena, jež vládla v Konstantinopoli za nedospělého syna Konstantina VI. (780-797). Když r. 781 požádala pro svého syna o ruku Karlovy dcery Rotrudy, franský král na to ochotně přistoupil. Viděl v tom uznání rovnoprávnosti franské říše s východořímským císařstvím, zatímco Irena si od tohoto politického sňatku slibovala pouze vrácení Istrie a jižní Itálie a ochranu před další franskou dobyvačností. Sňatkový projekt ztroskotal, když byl Karel ve svém očekávání zklamán a zjistil, že ho ve východním Římě - tentokrát v docela jiné oblasti než politické - nepovažují za zcela rovnocenného.</p>

  <p>Podnětem byla dogmatická otázka, která již dlouho zmítala Východem: boj o obrazy. Pro jeho velký církevní a politický význam se jím musíme blíže zabývat.</p>

  <p>Starý zákon přikazoval: <i>Neuděláte si tesanou sochu</i> (Ex 20,4; Lv 26,1; Dt 4,16). Toto přikázání mělo izraelský lid chránit před pádem do modloslužby a jasně ukázat duchovou podstatu Boha. Když se však Bůh sám stal člověkem a přijal v Ježíši Kristu viditelnou podobu, nemohl mít v Novém zákoně zákaz zobrazování stejnou důležitost jako v zákoně Starém. Prvotní církev přesto projevovala po dlouhou dobu velkou zdrženlivost. Raději než zobrazení Krista užívala znamení a symbolů. Nejstarší zpodobení Ukřižovaného (krucifix) se zachovalo ze 4. stol. (Santa Sabina v Římě). Kvůli mnoha křesťanům neznalým čtení se sice nebylo možno zcela obejít bez výtvarného zobrazení biblických scén a svatých, ale o smyslu a významu zobrazování Krista se názory lišily. Měly v tom úlohu christologické spory. Šlo o to, zda je vůbec možno a dovoleno znázorňovat lidskou přirozenost Krista. Přísní dokéti a monofyzité zpodobování Krista zamítali, protože nevěřili v plnou a pravou lidskou přirozenost Kristovu. I umírnění považovali zobrazení jeho lidské přirozenosti přinejmenším za neúčelné, protože jí nepřikládali žádný význam v ekonomii spásy. Když někdo chce zpodobit Bohočlověka, musí podle jejich názoru přihlížet k jeho dvojí přirozenosti. Protože však božství nelze výtvarně zachytit, každé pouze lidské zpodobení napomáhá nebezpečné nestoriánské herezi, nepopírá-li vůbec božství Kristovo, jak to činí ariáni. Proto považovali každé výtvarné zpodobení Krista za podezřelé z hereze a nebezpečné. K tomu ještě lid prý má sklon uctívat všechny obrazy pověrečně, též obrazy svatých, zvláště P. Marie. Je proto lepší obrazy a uctívání obrazů úplně potlačit.</p>

  <p>Po vpádu Arabů do Sýrie a Egypta a pod dojmem jejich náboženské propagandy nepřátelské obrazům začali uctívání obrazů, velmi rozšířené a oblíbené u křesťanského lidu, potírat i mnozí biskupové. Přesto se 2. trullský koncil v Konstantinopoli r. 692 ještě vyslovil pro výtvarné zpodobování Krista. Ale obrazoborecké hnutí se šířilo, a když v r. 730 císař Lev III. (717-741) vydal zákaz uctívání obrazů pro celou říši, vzplanul boj. Lid byl rozštěpen. Většina se pod vedením mnichů rozhořčeně zasazovala o zachování obrazů. V mnoha oblastech měly přitom velkou úlohu politické protiklady, zvláště v jižní Itálii; když se papež Řehoř III. (731-741) na římské synodě vyslovil proti císařovu opatření, rozpor mezi východní a západní církví se citelně vyostřil.</p>

  <p>Obrazoborectví dosáhlo vrcholu za císaře Konstantina V. (741-775). Koncil v Hierei nařídil r. 754 zničení všech obrazů náboženského obsahu. Východořímskou říší otřásaly vzpoury, pronásledování a popravy, zvláště mnichů, kteří byli v mnoha krajinách skoro vyhubeni. Konečně císařovna Irena boj zastavila a r. 787 svolala 7. ekumenický koncil nicejský (2. nicejský) a na něm uctívání obrazů obnovila. Byli tam přítomni dva papežští legáti a papež uznal usnesení koncilu - byl to poslední všeobecný koncil, na kterém se sešla východní a západní církev. Koncil vyjasnil spor tím, že rozlišil uctívám a klanění. Klanění (= latreia) přísluší jedině Bohu, kdežto úcta (= proskynésis) se může vzdávat i tvorům. Koncil, opíraje se o Jana Damašského († okolo r. 754) a Basila Velikého († 379), prohlásil, že <i>uctívání obrazu vychází z úcty k originálu</i>. Hodnota posvátného obrazu (ikony, řecky: eikón) není v něm samém, nýbrž v tom, že odkazuje na světce, popř. na Krista, kterého představuje: <i>Kdo uctívá obraz, ctí tím zobrazeného</i>.</p>

  <p>Všechno bylo tedy v pořádku, avšak v Byzanci úplně pominuli Karla Velikého. Karel spatřoval v samovládném počínání císařovny, která svolala všeobecný koncil a rozhodla věroučný problém, aniž si vyžádala jeho mínění, tak těžké porušení rovnoprávnosti franské říše s Východem, že na to ihned velmi prudce reagoval a bez okolků odvolal projekt sňatku. Pak dal podnět k sepsání velkého státního spisu, tzv. <i>Libri Carolini</i> (790), které se vyslovovaly proti 2. nicejskému koncilu a proti uctívání obrazů. Jeho autoři, Alkuin nebo spíše Theodulf Orleánský, při tom podlehli neblahému omylu. Protože neznali řecky a latinský překlad měl pro řecké <i>proskynésis</i> a <i>latreia</i> jen jedno slovo <i>adoratio</i>, nepochopili rozdíl mezi uctíváním a klaněním a neprávem polemizovali proti domnělému <i>klanění se obrazům</i> na Východě. Celý spis vyplynul ze zjevného protibyzantskeho afektu. Nutně byl chápán jako <i>protest franské říše proti nároku východního Říma na vedení v dogmatické, církevní a politické oblasti</i> (G. Haendler).</p>

  <p>Stejný smysl měla i Karlova protiakce, frankfurtská synoda z r. 794, kterou prohlašoval za všeobecný koncil. I když nikdy nedosáhla „ekumenického” uznání, přece byla něčím více než obyčejnou franskou říšskou synodou. Ve svých poradách se zabývala bludným adopciánským učením dvou španělských biskupů Elipanda z Toleda a Felixe z Urgelu; dále jednala o uctívání obrazů (to znovu odmítla) a o reformních opatřeních pro klérus, řeholníky a lid. Karlovi šlo o to, aby se v těchto záležitostech vyrovnal byzantskému císařství.</p>

  <h3 id="toc_5">5. Císařská korunovace a její problémy</h3>

  <p>Karel usiloval o císařskou autoritu ne proto, aby odstranil císařství byzantské, ale aby dosáhl rovnoprávnosti s ním. Jako existovalo ve 4. a 5. století dvojí císařství, jedno na Západě, druhé na Východě, tak mělo nyní opět povstat západní císařství, zaniklé r. 476, a Frankové měli být novým říšským národem na Západě. Od r. 795 Karel vědomě vystupoval jako císař. Když vojenskými úspěchy dal franské říši jednotu a moc, usiloval o překonání kulturní zaostostalosti svých národů a podporoval vytváření jednotné kultury, vznik nového franského říšského národa.</p>

  <p>Tu jeho plány zkřížila jednak Byzanc, jednak Řím. V Konstantinopoli vznikly různice mezi císařovnou a jejím nyní už dospělým synem. Když Konstantin znovu navázal spojení s Karlem, Irena se ho z obavy o svou vládu zmocnila, uvěznila ho a r. 797 ho dala dokonce oslepit, aby ho nadobro z boje vyřadila. Pak vládla sama jako císařovna a činila si pro sebe nárok na císařský titul a císařskou moc ve východořímské říši. Karel se ji snažil upokojit vysláním poselstva.</p>

  <p>Žena jako držitelka římského stolce byla neslýchaná, dosud nikdy nebývalá novota, která byla nejen právně pochybná, ale historicky povážlivá.</p>

  <p>V západním Římě z toho ihned vyvodili důsledky a pokládali byzantské císařství za zaniklé. Papež Lev III. (795-816) vyškrtl jméno byzantského císaře z liturgických modliteb a nahradil je jménem Karlovým. Byla nasnadě myšlenka přenést císařství z Byzance zpět do západního Říma a převést je na Karla Velikého. Zdálo se, že situace toto <i>translatio imperii</i> přímo vyžaduje.</p>

  <p>V Římě na to patrně pomýšleli už r. 796, když Lev III. pozval Karla do Říma, aby přijal hold Římanů.</p>

  <p>Roku 799 se papež Lev osobně uchýlil ke Karlovi do Paderbornu; z Říma ho vypudilo povstání. Karel mu přislíbil pomoc a následující rok přišel do Říma, aby prošetřil spor s jeho odpůrci. Když Lev vykonal před synodou očistnou přísahu a byl zproštěn obvinění proti němu vznesených, byl dva dny před Vánocemi r. 800 opět dosazen v plná papežská práva. O Vánocích měl Lev na Karlovo přání u sv. Petra pomazat na krále jeho syna.</p>

  <p>Tu překvapil papež krále Karla při půlnoční mši na Vánoce r. 800 tím, že mu sám vložil na hlavu korunu a za nadšeného souhlasu Římanů ho provolal císařem.</p>

  <p>Můžeme-li věřit Karlovu životopisci Einhardovi, nebyl Karel tímto překvapením nadšen. Měl na mysli fransko-západní císařství, které se mělo ustavit vedle východořímského. Byla mu zřejmě nesympatická teorie, kterou zastával Lev a Římané, že se jedná o císařskou hodnost římského impéria, která v důsledku translace (přenesení) připadla západnímu Římu, a proto ji Řím mohl Karlovi <i>nově</i> propůjčit. Karlovi trvalo půldruhého roku, než se s římským císařským titulem vyrovnal. Oficiálně ho užíval teprve od léta r. 801. Není jasné, zda to způsobila právě tehdy obnovená sňatková jednání s Irenou. Ve východním Římě se po pádu Ireny (802) teprve r. 812 podvolili tomu, že Karlovo císařství uznali alespoň v té formě, že mu přiznali vedlejší císařství na Západě.</p>

  <p>Tím však opět vstoupilo v život západní císařství. Říšská idea přežila obrovské zhroucení, které přivedlo politicky a kulturně úplně vniveč karlovskou říši za Karlových nástupců, a určovala obsah a směr dějin západní Evropy v příštích staletích.</p>

  <p>Karel Veliký zemřel r. 814 v Cáchách a byl pohřben v antické rakvi v kapli své falce. Potomstvo mu právem dalo jméno „Veliký”. Za „svatého” ho prohlásil teprve r. 1165 protipapež Paschalis III. na žádost Fridricha Barbarossy. Řím sice tuto kanonizaci nepřevzal, ale uctívání Karla dovoloval.</p>

</body>

</html>