<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h2>§ 20 SVAZEK MEZI PAPEŽSTVÍM A FRANSKOU ŘÍŠÍ</h2>

  <p>Abychom porozuměli smyslu a dosahu tohoto spojenectví, je třeba si ve stručnosti uvědomit konkrétní situaci obou partnerů.</p>

  <h3 id="toc_1">1. Papežství mezi Východem a Západem</h3>

  <p>Po zániku západořímské říše (476) převzala nárok na výhradní legitimní panství v římské říši Konstantinopol-Byzanc jakožto „Nový Řím” (<i>kainé Rómé</i>). Císaři Justiniánovi I. (527-565) se podařilo po vítězství nad Vandaly a Ostrogóty obnovit ještě jednou lesk a vážnost římského císařství. Ale již další století přineslo nová nebezpečí. Z Balkánu ohrožovali říši Slované a Avaři; ožilo také staré nepřátelství s Persií. Persie přivedla Byzanc na pokraj zkázy, když Sasánovci r. 605 pronikli až k Bosporu, po r. 615 si podrobili středomořské provincie až po Egypt a konečně r. 619 obsadili i Egypt. Císaři Herakleiovi I. (610-641) se podařilo v r. 627 způsobit Peršanům ve „svaté válce” zničující porážku u Ninive. Tehdy jim odňal kříž Kristův, který předtím uloupili v Jeruzalémě (svátek Povýšení sv. Kříže). Ale již po několika letech nastaly nové, těžší útrapy, které už nebylo možno odvrátit.</p>

  <p>Do středomořského prostoru zasáhli rozhodujícím způsobem Arabové a islám. Zničili starou helénisticko-římskou kulturní jednotu a jejich vpád měl netušené politické a kulturní důsledky. Středozemní moře, po celá tisíciletí pojítko mezi národy sídlícími na jeho březích, se za arabských výbojů v Přední Asii a v severní Africe stalo přehradou, oddělující islámský svět od křesťanského světa západního. Byzanci připadla úloha být přední baštou křesťanské víry a chránit Evropu na východě před pronikáním islámu. Stále více se dostávala mezi obě fronty.</p>

  <p>Mohamed (571-632) vyvolal u Arabů z nepatrných počátků nesmírně průbojné nábožensko-politické hnutí. Narodil se v Mekce, jako šestileté dítě úplně osiřel a vyrůstal u svého strýce. V 25 letech se oženil s vdovou po bohatém kupci a na obchodních cestách v Sýrii a Arábii poznal různá náboženská vyznání, hlavně židovství a křesťanství. Asi ve 40 letech vystoupil jako náboženský a sociální reformátor mezi svými krajany, kteří většinou ještě vyznávali primitivní polyteismus; vytvořil náboženský myšlenkový svět, který obsahoval směs staroarabských, židovských, křesťanských a gnostických myšlenek. Jeho podstatou byl přísný monoteismus. Jako Alláhův prorok kázal oddanost do vůle Boží (= islám) a hlásal muslimům (= věřícím) jako odměnu ráj na onom světě. Prohlašoval, že své učení přijal v nebeských zjeveních. Kromě monoteismu obsahovalo jeho učení myšlenku, že všechny lidské činy a osudy jsou předurčeny od Boha (kismet, fatalismus) a že všechny dobré a špatné činy dojdou odplaty v den soudu; svými smyslnými představami o rajském životě po smrti pro muslimy i náboženskými úkony (obřadní umývání, modlitba pětkrát denně, půst v měsíci ramadanu, pouť do Mekky) silně působilo na fantazii orientálců. Nejprve musel Mohamed pro sociálně náboženské napětí uprchnout z Mekky (622, počátek nového letopočtu, zvaného hidžra); odebral se se svými stoupenci do Jathribu, později zvaného Medina (= Město prorokovo). Odtud si podroboval a obracel arabské kmeny. V r. 630 se vrátil do Mekky; poddala se mu bez boje. Očistil Kaabu, staroarabskou svatyni v Mekce, od pohanských model a učinil ze svého učení arabské národní náboženství. Brzy ovládal celou Arábii.</p>

  <p>Když Mohamed brzy nato zemřel (632), hrozilo, že se jeho dílo rozpadne. Ale jeho první nástupce (chalífa, kalif) Abú Bakr (632-634) opět spojil nejednotné kmeny a obrátil jejich touhu po boji s kořistí do sousedních zemí. Doba mohutné arabské expanze začala střetnutím se sousedními veleříšemi Byzancí a Persií. Zakladatelem světové říše arabské se stal chalífa Omar (634-644). Roku 635 si podrobil Damašek a porazil perské Sasánovce; r. 637 padl do jeho rukou Jeruzalém; v letech 640-644 obsadil Persii, zatímco jeho vojevůdce Amru současně dobyl Egypt (639-641). Zanedlouho byla k arabské říši připojena i severní Afrika. Tak bylo středomořské pobřeží od Sýrie po Gibraltar v moci Arabů. Za Omara a jeho nástupce Othmána (zetě Mohamedova) vzniklo 114 súr (kapitol) koránu, které obsahovaly „zjevení”, jež hlásal Mohamed. Od Othmána pochází dynastie chalífů Ummájovců, kteří od r. 601 do 750 sídlili v Damašku.</p>

  <p>Byzantská říše nebyla s to čelit obrovské arabské rozpínavosti. Jen přihlížela, jak ztrácí jednu část svého panství za druhou. Za dlouholetých hrdinských bojů mohla být chráněna pouze Konstantinopol (674-678). Tím toto město zachránilo Západ před arabskou záplavou. V letech 717-718 utrpěli muslimové opět před Konstantinopolí zdrcující porážku na moři i na souši.</p>

  <p>V takové tísni nebyla Byzanc samozřejmě schopna uchránit Řím a Itálii před Langobardy. Roku 568 Langobardi založili říši v horní Itálii (Lombardii) s hlavním městem Pavií a šířili rychle své panství na jih; v bezprostřední blízkosti Říma vznikla dvě langobardská vévodství: ve Spoletu a Beneventu. Ježto Arabové si zas brzy podmanili jižní Itálii, zmenšila se část Itálie patřící Byzanci na oblast kolem Říma (<i>ducatus Romanus</i>) a Ravenny (exarchát ravennský se sídlem byzantského místodržitele). Když Langobardi 592/593 oblehli i Řím, nemohlo město očekávat z Byzance nijakou pomoc. Tu vyšel Langobardům vstříc papež Řehoř Veliký (590-604) - jako kdysi Hunům a Vandalům Lev Veliký - a dosáhl toho, že Langobardi upustili od obléhání a odtáhli od města. Brzy mohl s pomocí katolické královny Theodelindy obrátit Langobardy od ariánství na katolické křesťanství.</p>

  <p>Ačkoliv Langobardi brzy přijali katolickou víru, politické napětí trvalo. Když král Liudprand (712-714) posléze opět zahájil starou dobyvačnou politiku a chtěl si podrobit celou Itálii, Východem právě otřásaly velmi těžké vnější i vnitřní krize. Papežové mamě volali o pomoc, Byzanc jim nemohla poslat žádné vojenské oddíly. Zapleten do bojů s Langobardy a opuštěn od (byzantského) císaře, obrátil se už tehdy (739/740) papež Řehoř III. (731-741) poprvé o pomoc k franskému majordomovi Karlu Martellovi. Ten však byl tehdy spojencem Langobardů; potřeboval jejich podporu proti Arabům v jižní Francii. Kromě toho svazek mezi Římem a franskou říší, který navázal Bonifác, byl ještě slabý. Karel Martell proto pomoc odřekl. Papeži Zachariášovi (741-752) nezbylo než uzavřít s Liudprandem mír na dvacet let. Po krátkém období klidu za krále Rachise (744-749), který vstoupil jako mnich do kláštera Monte Cassino, obnovil Aistulf (749-756) staré dobyvačné plány. Toto nové ohrožení Říma přimělo papeže Štěpána II. (752-757) k tomu, aby znovu hledal pomoc ve franské říši. Tentokrát mohl s největší pravděpodobností počítat s porozuměním . Situace se mezitím podstatně změnila. A tak mu Pipin, zdatný syn a nástupce Karla Martella, plně popřál sluchu.</p>

  <h3 id="toc_2">2. Nové úkoly franské říše</h3>

  <p>Již delší dobu vládli ve franské říši místo loutkových merovejských králů majordomové. Roku 743 byl sice dosazen za krále poslední Merovejec Childerich III., ale jeho význam byl zcela mizivý ve srovnání s osobností Karla Martella (714-741). Tomu se r. 732 podařilo u Tours a Poitiers porazit Araby a moc majordoma učinit nespornou vůdčí silou v celé franské říši. Fakticky byl Karel Martell, „Kladivo”, nekorunovaným králem Západu; zachránil Evropu před islámem a učinil konec vítěznému postupu fanatických stoupenců Mohamedových, kteří r. 711 vpadli přes Gibraltar do Španělska, v krátké době zničili říši Vizigótů a podrobili si jižní Francii.</p>

  <p>Také Martellovi synové Karlmann (741-747) a Pipin (741-768) vládli autokraticky. Když se Karlmann vzdal vlády a stal se mnichem v Monte Cassinu (747), přišla pro nynějšího samovládce Pipina chvíle, aby si uvolnil cestu ke království sesazením neschopné dynastie Merovejců. Ježto u Germánů mělo království silný náboženský základ, potřeboval vyšší autoritu, která by jeho čin ospravedlnila a chybějící rodné právo nahradila duchovním pomazáním. Za dané situace mohl být touto autoritou jedině papež, jehož vážnost a vliv právě s působením Bonifáce tolik stouply. Tak se Pipin obrátil na papeže Zachariáše (741-752) s rozhodující otázkou, zda se smí tohoto velkého kroku odvážit. Opíraje se o papežův souhlas, a tedy kryt nejvyšší duchovní autoritou, předstoupil Pipin před říšské shromáždění v Soissons (751-752) a dal se od něho zvolit králem Franků. Papež nato pověřil jednoho franského metropolitu - pravděpodobně to nebyl Bonifác, jak se dosud mělo za to - aby Pipina pomazal a tím mu propůjčil sakrální posvěcení.</p>

  <p>Nové orientaci franské říše na Řím - jak ji církevní reformou zahájil Bonifác a jak v ní pokračoval Pipin - odpovídal nyní začínající příklon papežství k franské říši. K tomuto kroku papeže nutili Byzantinci a Langobardi. Znamenal opravdu <i>epochální obrat v evropských dějinách</i> (Th. Schieffer). Papežství, jež bylo dosud přes četné neshody zaměřeno na Byzanc, se od ní odpoutalo a obrátilo se zcela k evropskému Západu, který reprezentovala franská říše.</p>

  <p>Když v létě r. 753 langobardský král Aistulf opět ohrožoval Řím a z Byzance se zase nedala čekat pomoc, obrátil se papež Štěpán na franského krále. Požádal ho, aby jej franské poselstvo pozvalo k osobnímu jednání do franské říše a doprovodilo ho tam. Pipin ihned na to přání přistoupil. Byla to pro něj nejen příležitost, aby papeži splatil velký dluh vděčností, ale zároveň chtěl osvědčit právě získanou královskou hodnost, se kterou, jak věděl, je spojen nábožensko-mravní závazek chránit církev politickou a vojenskou mocí. Když Štěpán v děkovném dopise připomněl, že Řím je nejen nejpřednější církev Západu, ale že byla také založena svatým apoštolem Petrem, kterého si také Frankové zvolili za patrona, mohl si být jistý, že najde nejživější odezvu u veškeré franské šlechty i lidu. Papežova cesta do franské říše, kterou nastoupil v listopadu 753, byla <i>symbolem odpoutání papežství od</i> (<i>byzantsko-římského</i>) <i>impéria a přechodu z byzantské do franské epochy papežských dějin</i> (Schieffer).</p>

  <p>Dne 7. ledna 754 byl v Ponthionu uzavřen přátelský svazek mezi papežstvím a franskou říší. Pipin slíbil papeži pomoc proti Aistulfovi a zároveň „vrácení” oblastí dosud dobytých Langobardy, zvláště Ravenny. Při tomto vrácení se už vůbec nemluvilo o byzantském císařství, jemuž ty kraje dosud ještě oficiálně patřily, nýbrž o svatém Petru; neboť Frankové nechtěli vytáhnout do boje v zájmu byzantského císaře, nýbrž, jak prohlašovali, jedině pro svatého Petra a jeho nástupce.</p>

  <p>V dubnu r. 754 se franské říšské shromáždění v Quiercy usneslo, že papeže ochrání před Langobardy. V proslulé darovací listině (doslovné znění není bohužel zachováno) přiřkl Pipin Štěpánovi II. všechny středoitalské oblasti, které budou odňaty nepřátelům; Toskánsko, Ravennu, Benátsko, Istrii a vévodství Spoleto a Benevento. Tím, že daroval určitá území svatému Petru, položil základ ke vzniku pozdějšího <b>církevního státu</b>.</p>

  <p>Aistulf mezitím odmítl jednat o smírném vyřešení konfliktu. V létě r. 754 ho Frankové porazili a donutili vydat zmíněná území. Když se příští rok znovu pozvedl, a dokonce táhl proti Římu, druhá franská válečná výprava ho opět porazila, a tentokrát definivně. Ale při provádění darovacího slibu se objevily obtíže. Papeži nebyla předána všechna území. Vznikly obavy před nároky byzantského císaře? Důvody této zdrženlivosti nejsou dost jasné.</p>

  <p>V každém případě potřeboval nový církevní stát nejprve právní podklad. Především šlo o to, vyřídit staré právní nároky Byzantinců, odvozované z pokračování antické říše římské císaře Konstantina Velikého. Byzantinci si činili nárok nejen na Řím a Ravennu, ale zásadně na celou Itálii a Západ jako území římské říše. Spojenectví papeže s Franky považovali za zradu a teritoriální úmluvy neuznávali.</p>

  <p>V té době, asi mezi lety 750-760, patrně vznikla tzv. <b>konstantinovská donace</b> (darování). Je to padělek z raného středověku ve formě listiny, podle které prý Konstantin Veliký, když kolem r. 330 přesídlil z Říma do Byzance, přenechal papeži Silvestrovi (314-335) a římskému stolci vládu nad celou zapadni polovinou říše. Základem té listiny je starší silvestrovská legenda, Pocházející z 5. stol.: fantastické, úplně vymyšlené vyprávění o malomocenství císaře Konstantina, o tom, jak prý ho zázračně vyléčil papež Silvestr a císař z vděčnosti přenesl na římský stolec panství nad Římem a západními zeměmi. Snad již v této silvestrovské legendě se projevovala tendence chránit papeže před poručníkováním východního Říma a zajistit mu církevní i politickou samostatnost na Západě. Po zhroucení západořímské říše (476) a ve sporech s východořímským císařstvím od 6. do 8. stol. je patrné přání přiřknout papežství v Itálii politické vedení v nástupnictví po římské říši; fakticky papežům již delší dobu patřilo a domácí obyvatelstvo jim je přiznávalo. Padělek měl tento nárok právně podepřít, a to právě v okamžiku, kdy šlo o to, odmítnout východořímské nároky na Ravennu, Řím a Itálii.</p>

  <p>Proto se soudilo, že listina byla vyrobena k tomu účelu buď v kanceláři Štěpána II. (752-757) nebo Pavla I. (757-767). Úplné jistoty o době a místě jejího vzniku však nelze dosáhnout. Působení <i>konstantinovské donace</i> ve středověku bylo obrovské. Obecně byla v dobré víře uznávána nejméně od poloviny 11. stol. a papežové od Řehoře VII. až po Inocence III. a Bonifáce VIII, jí užívali k právnímu odůvodňování nejen církevního státu, ale i primátu papežského panství nad světem. Její pravost uvedli v pochybnost a vyvrátili teprve Mikuláš Kusánský, Lorenzo Valla a humanisté 15. století.</p>

  <p>Papež Štěpán 28. července 754 demonstrativně opakoval v St. Denis pomazání Pipina a jeho synů Karla a Karlmanna na krále a propůjčil jim při té příležitosti titul <i>patricius Romanorum</i>, který jinak směl udělovat jen byzantský císař. Zdá se tedy, že opíraje se o vyprávění o konstantinovském obdarování, činil si již nárok na císařská práva. Pro Franky ovšem tato pocta znamenala, že mají převzít nový úkol: být ochrannou mocí západní církve. Bylo to v roce úmrtí sv. Bonifáce.</p>

</body>

</html>