<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h2>§ 55 PAPEŽOVÉ PO 1. VATIKÁNSKÉM KONCILU</h2>

  <p>V podivném kontrastu k vnější bezmocnosti papežství po zániku církevního státu byl vzrůst jeho morální vážnosti uvnitř církve i mimo ni. Definování obou dogmat o primátu a neomylnosti ve věcech víry a mravů se ve vztahu církve k národům neukázalo škodlivým, ale spíše pozitivním. K nepřátelským projevům došlo jen v Německu. Ve Francii se nezdvihl žádný odpor. Francouzská církev zůstávala za prezidenta Mac Mahona (1873-79) v pokoji. V Anglii, Irsku, Belgii a Americe byli biskupové vracející se z koncilu přijati se všemi poctami.</p>

  <p>Pontifikát Lva XIII. (1878-1903) přinášel stále větší vzrůst prestiže papežství. Projevoval se přibýváním počtu diplomatických zastoupení u Svatého stolce (diplomatické vztahy k němu v Římě udržovaly i nekatolické mocnosti); ukazovalo se to jednomyslnými projevy úcty ze všech stran při jeho osobních jubilejích (1883,1887,1893,1903: 25. výročí pontifikátu). Roku 1890 jej osobně ve Vatikánu navštívil německý císař Vilém II. Výsledkem jejich rozhovoru o svízelných sociálně politických problémech v průmyslových státech byla proslulá papežova sociální encyklika o dělnické otázce <i>Rerum novarum</i> (1891); poprvé přinášela katolické řešení sociální otázky, aniž se omezovala na charitativní opatření, jak tomu bylo až dosud.</p>

  <p>Lev XIII. se snažil v aktuálních sociálních, politických a kulturních otázkách opustit reakční kurs svého předchůdce. Především ho zajímal problém církve a státu. V několika encyklikách rozvinul nauku o křesťanském státu, založenou převážně na Tomáši Akvinském (1881,1885,1888,1890); nápadné na tom bylo, že zdůrazňoval a energicky vyzdvihoval samostatnost a důstojnost státu. V encyklice <i>Aeterni Patris</i> již r. 1879 upozornil na význam tomistické teologie a filozofie a prohlásil ji za základ církevní teologie. Pokrokově se projevil také v otázkách biblistiky (encyklika <i>Providentissimus Deus</i>, 1893). Velké zásluhy o historii si získal otevřením vatikánských archivů r. 1881 pro učence všech vyznání. Už r. 1879 byl jmenován prefektem archivu würzburský historik Josef Hergenrörther (1824-90) a zároveň povýšen na kardinála; vedle něho působil jako náměstek archiváře učený Heinrich Denifle OP (1883-1905); prefektem vatikánské bibliotéky se stal rovněž učený Franz Ehrle SJ (1885-1914; 1922 se stal kardinálem, zemřel 1934). Vatikánský archiv a knihovna se od té doby staly středisky historického bádání mezinárodního významu.</p>

  <p>Od roku 1886 tam psal Ludwig von Pastor proslulé monumentální dějiny papežství <i>Geschichte der Päpste seit dem Aufgang des Mittelalters</i> (22 svazků, poslední vydání Herder 1961).</p>

  <p>Otevřenost Lva XIII., jenž skoncoval se strohým postojem Pia IX. k státům, přinesla velké úspěchy i v diplomatické oblasti. Dosáhl toho, že skončil kulturní boj v Německu, a nic nenaznačovalo novou situaci lépe než fakt, že se sám Bismarck r. 1895 obrátil na papeže s prosbou, aby zprostředkoval a rozhodl ve sporu o ostrovy Karoliny mezi Německem a Španělskem. Také v Belgii (1885) a ve Švýcarsku (1888) odstranil vzniklé potíže mezi státem a církví.</p>

  <p>Důležité bylo, že Lev XIII. při veškeré své bohaté učitelské činnosti ani jednou nepoužil vatikánským koncilem definované rozhodnutí ex cathedra. Tím otupil ostří obviněním a prognózám o budoucnosti, vzneseným v zápalu boje kolem r. 1869/70; dogmatické definice se vydávají jenom o mimořádných, ústředních otázkách víry a mravů; nauky obsažené v papežských encyklikách si nečiní nárok na neomylnou platnost. Příští neomylné věroučné rozhodnutí učinil až Pius XII. roku 1950.</p>

  <p>Jen ve Francii se církevně politické poměry opět zostřily. Roku 1879 se tam dostali k moci republikáni; ihned zahájili nový boj proti církvi, který dosáhl vrcholu v letech 1900-1906. Šlo o odkřesťanštění výchovy a vyučování a o úplnou sekularizaci veřejného života. Heslem byla odluka církve od státu. Spolčovací zákon z roku 1901 vedl k vypuzení členů řeholí z Francie, vyjma několika kongregací pečujících o nemocné. Roku 1904, po smrti Lva XIII., došlo k přerušení diplomatických styků mezi Francií a Vatikánem. Lev se snažil přimět silně monarchisticky a protirepublikánsky smýšlející francouzské katolíky ke spolupráci s republikou, ale neuspěl u nich. Jeho úsilí jen oddálilo otevřený boj, ale nezabránilo mu.</p>

  <p>V posledních letech se i u devadesátiletého papeže (1810-1903) ukázaly určité reakcionářské tendence, které však padaly hlavně na vrub jeho reakčnímu okolí. Tak r. 1903 založil biblickou komisi, složenou z několika kardinálu a určitého počtu konzultorů, která <i>byla určena k tomu, aby přísně dozírala na katolické exegety</i> (R. Aubert). Silně autoritářská papežova osobnost přirozeně podporovala římský centralismus v církvi. Přispívaly k tomu také četné instrukce diecézním biskupům, stále častější nutné intervence v církevně politických sporech jednotlivých zemí, při nichž papež obcházel biskupy a vyjednával příčný s vládami prostřednictvím svých nunciů. Řím vstoupil v obecné povědomí jako střed křesťanstva také tím, že papež důrazně pečoval o pouti věřících do Říma ze všech zemí; předpoklad k nim vytvořila moderní doprava.</p>

  <p>Pius X. (1903-1914) byl člověk docela jiné povahy než Lev, byl člověk nepolitický, niterně zbožný a náboženský; tak všude zanechával dojem světce. Byl opravdu světec a r. 1954 byl kanonizován. Jeho heslem bylo <i>lnstaurare omnia in Christo</i> (encyklika z r. 1903). Soustředil se zcela na vnitrocírkevní, náboženské problémy a vykonal pro církev nesmírně mnoho jako pastorální papež a jeden z největších reformátorů v dějinách. Jeho intenzivní reformní činnost navazovala na 1. vatikánský koncil. Zahájil a provedl četná reformní opatření, která už nebyla realizována pro předčasné rozpuštění koncilu r. 1870. Nesmírně požehnané byly jeho dekrety o sv. přijímání (od r. 1905), kterými podporoval časté přijímání a rané přijímání dětí, dále liturgické reformy týkající se breviáře, misálu a chorálního zpěvu, a jeho pastýřské listy k asketické a vědecké obrodě kléru. Důležitá byla i reforma kurie, při které nově uspořádal a zmodernizoval římský úřední aparát, a přípravné práce k nové redakci celého církevního práva. Materiál k tomu z valné části poskytly přípravné práce vatikánského koncilu. Celkem Pius X. vykonal neocenitelnou práci pro vnitřní výstavbu církve.</p>

  <p>Ale i svati jsou lidé a mají své meze. Jeho cílevědomé zákroky pro čistotu víry a práva církve měly svůj rub; jistou strnulost a úzkoprsost, které se neblaze projevovaly v oblasti církevně politické. Prestiž, kterou získal Lev, Pius zakrátko pozbyl. Mělo to za následek zhoršení situace církve v mnoha zemích. Ve Francii vedl spor o obsazování biskupských stolců r. 1904 k přerušení diplomatických styků; církvi nepřátelská vláda nařídila v prosinci 1904 v rámci opatření k odluce církve a státu, aby se v celé zemi zřizovala kultovní sdružení, na která se měla převést správa církevního jmění, ustanovování a placení „služebníků kultu”. Pius X. zakázal katolíkům účast na těchto institucích, a proto brzy ovládli kultovní sdružení nekatolíci a nepřátelé církve. Zákon o úplné odluce státu a církve nabyl platnosti 1.1. 1906. Církevní jmění zůstalo bez pána a jeho správu přejal stát. Materiální škody katolické církve ve Francii byly veliké. Její naprosté zchudnutí vedlo k tomu, že církev byla vytlačena z veřejného života a ztratila kontakt s republikánsky zaměřenými masami francouzského národa. Odkřesťanštění Francie brzy nabylo strašlivého rozsahu.</p>

  <p>Nová napětí nastala také s Ruskem, Německem a USA. Roku 1910 byly přerušeny diplomatické styky se Španělskem, v r. 1911 došlo k otevřenému sporu s Portugalskem. Pius, stejně jako jeho předchůdci, byl zaměřen přísně monarchicky, odmítal republikánské myšlenky a propásl příležitost navázat kontakt s republikánskými proudy své doby.</p>

  <p>Uvnitř církve vedlo k těžké krizi odsouzení tzv. <b>modemismu</b> dekretem <i>Lamentabili</i> a encyklikou <i>Pascendi</i> (1907). Krize vznikla tím, že pokrokově smýšlející katoličtí teologové a vědci vážně usilovali o vyrovnání s moderní kulturou a zčásti se dali nesprávnou cestou. V Americe požadoval konvertita Hecker energicky větší účast katolíků na kulturním životě (= amerikanismus). Ve Francii si exegeta Loisy osvojoval moderní biblickou kritiku liberálně protestantské teologie; Blondel, Laberthonnière a Le Roy zaváděli do křesťanské věrouky a mravnosti myšlenkové postupy moderní evolucionistické filozofie a docházeli k relativizaci dogmat. V Itálii je následoval Minochi, v Anglii hlavně konvertita Tyrrell. Zajisté bylo nutné, aby učitelský úřad církve zaujal stanovisko a omyly odsoudil. Bohužel dosti nerozlišoval mezi oprávněnými požadavky těch, kteří si přáli jen větší otevřenost církve vůči modernímu kulturnímu životu, a těmi, kteří buď ve svém přizpůsobování zašli příliš daleko (v Německu např. J. Müller, J. Schnitzer), nebo se opravdu stali heretiky (Loisy). Tvrdě reakcionářský kruh kolem Pia X. ve všem větřil herezi. Brzy nastala úplná štvanice církevních integralistů na skutečné nebo domnělé modernisty. K dozoru nad učiteli teologie byla r. 1910 předepsána přísaha proti modemismu, kterou museli vykonat všichni kněží, kteří vykonávali duchovní správu nebo vyučovali. Později bylo dokonce stanoveno, aby se vyžadovala od kleriků před přijetím vyššího svěcení, od profesorů teologie při převzetí učitelského úřadu, od farářů, prelátů a představených, než byli kanonicky dosazeni do svého úřadu. Přísaha byla zrušena teprve r. 1967. Ze začátku vedla anonymní udání a zaslepený postup často k neodůvodněné nedůvěře k mužům naprosto církevně smýšlejícím, jako byl Hermann Schell, Albert Ehrhard a mnozí jiní. Následkem tohoto úzkoprsého postoje nastala v katolickém táboře trapně sklíčená nálada. Benedikt XV. zakročil hned ve své první encyklice (1. 11.1914) proti integralistické mánii kaceřování.</p>

  <p>Pontifikát <b>Benedikta XV.</b> (1914-1922) byl ve stínu 1. světové války. Papež se neúnavně a s veškerou upřímností snažil působit proti nenávisti mezi národy. Když 1. srpna 1917 předal válčícím mocnostem dlouho připravovanou mírovou notu, obě strany jeho zprostředkující návrh v nepochopitelné zaslepenosti odmítly. Po válce se snažil široce založeným dílem pomoci (které prospělo hlavně poraženému Německu) podle možnosti mírnit bídu a hojit rány. Důrazně varoval před tím, aby se Evropa rozdělila na vítěze a poražené. Počet diplomatických zastupitelstev u Vatikánu se po válce zvýšil na 25, mezi nimi bylo protestantské Nizozemí, Anglie a dokonce Japonsko. Pro vnitřní život církve bylo důležité vydání nového církevního zákoníku (1917); <i>CodeX juris canonici</i> vstoupil v platnost roku 1918.</p>

</body>

</html>