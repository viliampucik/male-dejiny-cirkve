<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h2>§ 6 POČÁTKY KŘESŤANSKÉ ŠKOLY ALEXANDRIJSKÉ</h2>

  <p>Ve velkých křesťanských obcích tehdejších světových měst, v Římě, Antiochii, Alexandrii a jinde, přistupovalo ke křesťanství neustále mnoho lidí, a proto bylo nutno zřídit pro uchazeče o křest zvláštní katechumenáty. Délka a intenzita přípravné výuky kladla velké nároky nejen na katechumeny, ale ještě více na učitele v těchto katechumenátech. Také pro ně bylo třeba zřídit vzdělávací ústavy, tzv. katechetické školy, které poskytovaly vyšší teologické vzdělání a křesťanskou výuku. Taková škola bezpečně existovala již v 2. stol. v Alexandrii.</p>

  <p>Ale ta, kterou se zabýváme, nebyla tohoto druhu. Vznikla ze svobodné učitelské činnosti křesťanských učitelů moudrosti, kteří po způsobu stoických, kynických a jiných filozofů soukromě přednášeli o křesťanském světovém názoru. Když se pohanští soudcové dotazovali Justina na jeho činnost, podle úředního protokolu odpověděl: „Bydlím v druhém poschodí domu jistého Martina u Timotejových lázní. Tam přebývám od té doby, co žiji podruhé v Římě. O jiném místě schůzek nevím. Vyučoval jsem v nauce pravdy lidi, kteří mě tam vyhledávali. Ano, jsem křesťan.”</p>

  <p>Tak si počínal i Sicilián <b>Pantainos</b>, když si ze soukromé inciativy kolem r. 180 otevřel křesťanskou filozofickou školu v Alexandrii, duchovním středisku helénismu, a v rámci filozofických přednášek vykládal nauku evangelia. Obracel se ke všem lidem toužícím po vědění, nejen ke křesťanům, ale i k pohanům, kteří hledali pravdu. Důkladnými a přitom strhujícími výklady získal mnoho pohanů pro křesťanství a četné křesťany uchvátil do výšin teologické spekulace. Tak byl přiveden ke křesťanství i Athéňan <b>Klement</b> (nar. 140/150, † před r. 216) a brzy jím byl nadšen tak, že se (kolem r. 200) usadil vedle Pantaina v Alexandrii jako křesťanský učitel moudrosti a filozof, a měl stále větší úspěch. Jeho nejvýznačnějším žákem byl mladý <b>Origenes</b> (nar. kolem r. 185 v Alexandrii, † okolo r. 254). Když Klement za pronásledování Septimia Severa opustil město, pokračoval Origenes v jeho učitelské činnosti. I on začal vyučovat křesťanskou nauku jako svobodný soukromý učitel. Teprve kolem r. 215 mu alexandrijský biskup Demetrios oficiálně svěřil církevní vyučování katechumenů ve velké alexandrijské obci. Brzy však předal vlastní katechetský úřad svému příteli Heraklovi a sám se věnoval s neobyčejným úspěchem své dřívější činnosti, ale nyní z biskupova pověření jako úředně ustanovený učitel církve. Když se kolem r. 230 dal od spřátelených biskupů vysvětit na kněze bez souhlasu a bez dispenze svého biskupa, došlo k rozkolu s Demetriem. Origenes musel z Alexandrie odejít. Odebral se do Cesareje v Palestině, kde pokračoval v učitelské činnosti. Za pronásledování Deciova byl uvězněn a mučen, byl sice ještě propuštěn, ale brzy nato zemřel na následky trýznění.</p>

  <p>V čem byla zvláštnost alexandrijského typu školy? Zvláštní ráz jí dodávala okolnost, že nebyla církevním účelovým ústavem, ani katechetskou školou, ani církevní teologickou vysokou školou, ale že se zakládala na svobodné iniciativě - jak ukázalo novější bádání. Když ji zasadíme do tehdejšího života, <i>otevírá se přímo impozantní pohled,</i> píše o této škole A. Knauber. <i>V metropoli světové helénistické vědy učitel v šatu filozofa, plný misionářské horlivosti, který sám takto konvertoval ke křesťanství, vedl, školu' zcela ve stylu své doby pro mladé i staré hledače a milovníky pravdy svého pohanského světa. Klementa je možno pokládat za prvního křesťanského učence.</i> Vyznal se nejen v Písmu, ale spojoval v sobě veškeré profánní vědění své doby a výborně ovládal řeckou filozofii a klasickou literaturu. Chápal tísnivé problémy mladých lidí, kteří přicházeli ze středisek vzdělání své doby, z Athén, Říma a Antiochie, nespokojeni s tamějším vyučováním stejně jako kdysi on sám, a nyní hledali a nacházeli nejvyšší moudrost v křesťanském zjevení. Už předtím možná poznali křesťanství ve zkreslené podobě gnostického synkretismu. Klement musel mít pro ně porozumění, odstraňovat zmatek v jejich představách a zvolna je přivádět od omylu k čisté a pravé křesťanské gnózi. Žil a učil jako filozof a používal způsobů a řeči učitelů moudrosti své doby. Origenes ho v tom následoval.</p>

  <p><i>Přímo převratným činem bylo,</i> že tito mužové převzali nejen oděv a vyjadřovací formy tehdejších pohanských filozofů, ale i jejich tematiku. O kosmologii, velmi oblíbené v gnózi, nepojednávali proto, aby tyto myšlenky předem uváděli ad absurdum a bez okolků je odmítali, nýbrž ukazovali, jak základní náboženské otázky o vzniku světa, o Bohu Stvořiteli, o skutečnosti zla v tomto světě a o vykoupení skrze Boha-Logos, Ježíše Krista, našly v křesťanském zjevení nejhlubší a poslední odpověď. Chtěli být <i>posly křesťanství v šatu filozofů. </i>Zvláště Klement byl <i>ne více a ne méně než misionář helénistického duchovního světa, který poprvé ... s plným nasazením své převahy mladého křesťana uskutečnil průlom velkého stylu ... do pohanských ,akademických kruhů' své doby</i> (Knauber). Jeho zájem přitom nebyl v první řadě čistě teologický, ale pastorační. Chtěl získat své posluchače pro Krista a vést je ke spáse.</p>

  <p>Ptáme se však: Nezašlo toto přizpůsobení helénistickému světu příliš daleko? Nepronikl do raného křesťanství s jazykem a pojmy také obsah řecké filozofie a mystérií? Nevedl pozdně antický synkretismus (libovolné spojování různých učení) k porušení původního, čistého evangelia? Tyto otázky je třeba brát vážně, neboť je jisté, že z ochoty k přizpůsobení určité době se ze zjeveného pokladu víry nesmí nic škrtat.</p>

  <p>Při bližším přihlédnutí konstatujeme, že o nějakém vynechávám nemůže být vůbec řeči, ani o pronikání cizích pohanských myšlenek a obyčejů do křesťanství. Tito mužové si byli příliš dobře vědomi zásadního protikladu k pohanskému gnostickému světu, než aby mu neuváženě propadli. Akomodaci brali vážně a neobávali se brát vážně ani duchovní svět svých posluchačů. Přitom si však byli vědomi živoucího spásného a misijního poslání toho, který stále žije v církvi, aby se jejím prostřednictvím ve všech dobách stále znovu vtěloval. Jako Kristus svým vtělením zásadně přitakal všemu lidskému bytí a vzal je na sebe - kromě hříchu - tj. jako se mezi židy stal židem, tak během církevních dějin přijímá lidství všech národů a kultur, aby se v nich opětovně vtěloval. Jako Pavel, který se <i>pro všechny stal vším</i> (1 Kor 9,22), prohlašoval Klement: <i>Je nutno stát se pro Helény Helénem, aby byli všichni získáni. Těm, kteří touží po moudrosti u nich obvyklé, je třeba poskytnout to, s čím jsou obeznámeni, aby dospěli co možná snadno a správně k pravdě pomocí vlastního myšlenkového bohatství</i> (Klement, Stromata I, 15,3n.; V, 18,6n.).</p>

  <p>V následující době se řecké myšlení velmi úzce spojilo s obsahem křesťanského zjevení. Tento svazek se skvěle potvrdil a dovršil ve velkých postavách světců a teologů řecké patristiky. Bez něho nebylo možné obrovské teologické dílo prvních koncilů. Základy k tomu kromě Klementa položil velký Origenes.</p>

</body>

</html>