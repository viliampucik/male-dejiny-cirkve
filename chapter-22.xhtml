<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h2>§ 22 ROZPAD KARLOVSKÉ ŘÍŠE A „SAECULUM OBSCURUM” (TEMNÉ STOLETÍ) ŘÍMSKÉ CÍRKVE</h2>

  <h3 id="toc_1">1. Říše</h3>

  <p>Ludvíkovi Pobožnému (814-840), synovi a nástupci Karlovu, nechyběly sice duševní síly, aby pokračoval v díle otcově, scházela mu však politická prozíravost a energická odhodlanost, aby uchránil právě vytvořenou jednotu říše.</p>

  <p>Ludvíkovu vnitřní činnost jasně ukazují nové prameny a badatelské práce. Měl velkolepou představu o <i>imperium christianum</i> a o úloze císaře; ta měla hluboce křesťanský a kulturní základ. Prováděl velký reformní program svého otce; tím se zpočátku ještě udržoval neobyčejný rozkvět a pokračoval rozvoj veškerého duchovního života. První léta vlády Ludvíka Pobožného byla nejnověji dokonce označena za <i>absolutní vrchol karlovské říše</i> (Th. Schieffer).</p>

  <p>Ludvík především důrazně podporoval církevní život. Rozsáhlé reformní zákonodárství se zabývalo kanovníky, světským duchovenstvem a řeholníky. V roce 816 vydal císař <i>Institutio canonicorum</i> (Zřízení kanovníků), které nově upravovalo život duchovních u klášterních kostelů podle pravidel Chrodeganga z Met na základě společného života (<i>vita communis</i>). Roku 817 následovalo <i>Capitulare monasticum</i>, které předepisovalo všem klášterům zachování benediktinské řehole, jmenovalo Benedikta z Aniane († 821) klášterním komisařem pro celou říši a Komelimünster ustanovilo za vzorový klášter. Roku 819 bylo vydáno <i>Capitulare ecclesiasticum</i>; zasáhlo hluboce do církevního života především předpisy o vlastnictví tím, že vyhlásilo ustanovení o ochraně duchovních u vlastnických kostelů. Bylo např. nařízeno, že žádný nesvobodný nesmí být vysvěcen na kněze; když pán chtěl dát vysvětit svého nevolníka na duchovního u svého vlastnického kostela, musel ho nejprve propustit na svobodu, dát mu dostačující zaopatření ve formě bezúročného základního kapitálu o rozloze jednoho lánu (mansus) a zprostit ho závislosti. Napříště směli být duchovní i u vlastnických kostelů dosazováni a sesazováni jen se souhlasem biskupa. Vlastnický kostel a duchovní u něho podléhali vizitaci a dohledu diecézního biskupa. Tím bylo nově zdůrazněno ústřední postavení vyšších duchovních pastýřů, předtím silně omezované svémocí pozemkových vrchností a majitelů vlastnických kostelů.</p>

  <p>Výsledky tohoto zákonodárství se ukázaly ve všech oblastech duchovního a církevního života. Zvýšila se úroveň vzdělání. Vzkvétaly katedrální a klášterní školy. Ukazovaly se první výhonky samostatné teologie na germánském území. Ve Fuldě působil jako opat učitel Rhabanus Maurus († 856); r. 847 se stal mohučským arcibiskupem. V klášteře Reichenau psal Walafrid Strabo († 849) proslulá <i>Glossa ordinaria</i> k Písmu sv.; po celý středověk požívala velké vážnosti. V St. Gallen skládal sekvence Notger Balbulus (Koktavý, † 912). Vznikla náboženská básnická díla v lidové řeči, např. Heliand, tzv. Wessobrunnská modlitba a harmonie evangelií Otlifrieda z Weissenburgu (870). Svědectvím živého duchovního života byla teologická kontroverze o eucharistické nauce, kterou v klášteře Corbie vedli opat Paschasius Radbertus († 859) a mnich Rathramnus († 868), a neméně diskuse o predestinaci, kterou podnítil mnich Gottschalk. Byl to syn saského hraběte a již jako dítě se stal oblátem kláštera ve Fuldě. Přísné právní pojetí té doby nedovolovalo, aby vystoupil z řeholního stavu, jak po tom později toužil. Výklad vlastního tragického osudu našel v augustinovsky orientované nauce o predestinaci. Proto ho dal jeho někdejší opat Rhabanus Maurus, který se mezitím stal mohučským metropolitou, odsoudit na synodě v Mohuči (848) jako heretika. Gottschalk byl vydán mocnému remešskému arcibiskupovi Hinkmarovi, který ho znovu odhalil jako heretika (synoda v Quiercy r. 849) a do smrti ho držel v klášterní vazbě.</p>

  <p>Za Ludvíka Pobožného prováděl sv. Ansgar misijní činnost také na severu; r. 826 doprovázel domů dánského krále Haralda a zcela se věnoval pokřesťanstení Dánska a Švédska. Roku 831 založil v Hamburku misijní arcibiskupství, ale když je r. 845 zničili Normani, muselo být přeloženo do Brém a konečně bylo r. 864 sloučeno s Brémami. Ansgar zemřel r. 865 jako brémský biskup.</p>

  <p>Na jihovýchodě Evropy působili mezi Slovany od r. 863 bratři Metoděj († 885) a Cyril (původně Konstantin, t 869 v Římě); přeložili Písmo sv. do slovanského jazyka a vytvořili vlastní slovanskou liturgii. Jejich úspěchy bohužel zase zničil vpád Maďarů (906).</p>

  <p>Zdárný rozvoj duchovního a náboženského života vždy předpokládá spořádanou vnější existenční základnu. Rozpad politického uspořádání v 9. stol. proto brzy nutně přivodil také úpadek rozvíjejícího se duchovního a náboženského života.</p>

  <p>Ludvík měl s manželkou Irmingardou († 818) tři syny; už r. 817 mezi ně rozdělil říši: nejstaršímu Lotharovi slíbil císařskou hodnost a vrchní vládu, k tomu střední část říše od Itálie až k Atlantiku (podle Lothara II. zvanou „Lotharingia”; tento název připomíná ještě dnešní Lotrinsko). Pipin dostal západní část franské říše s centrem v Akvitánii; Ludvík, později zvaný „Němec”, obdržel východní část, jejímž jádrem bylo Bavorsko. Když druhá manželka Judita dala r. 823 císaři ještě čtvrtého syna, zvaného Karel Holý, změnil Ludvík na Juditino naléhání r. 829 rozdělení říše tak, že nejmladšímu připadla jako dědický podíl Alamanie. Proti tomuto ujednání se vzbouřili synové z prvního manželství; tím začaly smutné bratrské rozbroje, které vedly k rozpadu říše.</p>

  <p>Verdunskou smlouvou (843) byla říše definitivně rozdělena na tři části a jednota společenství západních národů opět zrušena. Karel Tlustý (876-887) sice nakrátko (885-887) spojil celou říši dědictvím, ale uvnitř rozklad říše a bída způsobená loupežnými nájezdy Normanů (vrcholu dosáhly kolem 880/881) vedly ke Karlovu sesazení. Karlovské císařství zaniklo úplně Arnulfem Korutanským (887-899). Císařská hodnost se dostala do rukou italských velmožů, až ji r. 962 pro říši opět získal Ota Veliký.</p>

  <p>Světová historie nepřipouští vakua. Rozklad ústřední říšské moci vydal dříve mocnou říši Karla Velikého všanc vnějším nepřátelům. Na jihu loupili a plenili Saracéni v Itálii a na středomořském pobřeží; papež Lev IV. (847-855) musel na ochranu proti nim opevnit Vatikán zdí. Na východě doléhali neustálými nájezdy na říšské území Maďaři. Na severu a na západě působili nesmírné škody Normani, kteří pronikali hluboko do vnitrozemí; r. 845 spálili Hamburk, 846 přepadli Paříž, v letech 881-883 systematicky pustošili Porýní; vyplenili a pobořili Kolín, Bonn, Cáchy, Lutych, ba i Cambrai, Arras a Amiens, též Koblenz, Trevír a Remeš. Aby uchránil Paříž, nabídl jim Karel Tlustý r. 883 zlato a stříbro a dovolil jim pustošit Burgundsko. Nebyl schopen ubránit proti nim říši. Teprve Amulfovi Korutanskému se je podařilo r. 891 rozhodně porazit u Lovaně, takže potom opustili říši a obrátili se do Anglie. Politické zhroucení přivodilo totální úpadek západní kultury a církve.</p>

  <h3 id="toc_2">2. Církev</h3>

  <p>Římská církev prožila za Lva IV. (847-855), a zvláště za Mikuláše I. (858-867) krátký rozmach, potom však nastal strašlivý úpadek, <i>saeculum obscurum</i> (temné století).</p>

  <p>Současníkům připadal Mikuláš jako druhý Eliáš; bez bázně a mocně hájil práva církve a náboženství. Nebál se vystoupit proti králi Lotharovi II. (855-869), když (862nn.) zapudil svou zákonitou manželku Theutbergu a oženil se se svou milenkou Waldradou. Sesadil a bez okolků exkomunikoval arcibiskupa Gunthara kolínského a Thietgauda trevírského, kteří byli povolní císaři. Svou moc uplatnil proti mocnému arcibiskupovi remešskému Hinkmarovi (845-882), který svémocně sesadil svého sufragána, biskupa ze Soissons Rothada (863). Rovněž zakročil proti ravennskému arcibiskupu Janovi, který r. 861 protiprávně rozšířil svou jurisdikci. Papežův zásah do byzantských rozepří mezi patriarchou Ignatiem a Fotiem spočíval na neznalosti poměrů; papeže oklamal opat Theognostus, zapřísáhlý odpůrce Fotiův, který podal zkreslenou zprávu o situaci v Konstantinopoli. Mikuláš exkomunikoval Fotia r. 863 a znovu dosadil jako právoplatného patriarchu Ignatia. Fotios naopak na východní synodě v Konstantinopoli (867) exkomunikoval papeže (fotiovský rozkol). Tento případ patří k mnoha tragickým nedorozuměním, která postupně zhoršovala poměr mezi východní a západní církví a připravovala velké schizma z r. 1054. Antifotiovská synoda v Konstantinopoli 869/870, která se pouze na Západě počítá za <b>8. ekumenický koncil</b>, potvrdila Fotiovu exkomunikaci; ten se zatím stal obětí změny na trůnu. Brzy nato byl Fotios rehabilitován a také papež Jan VIII. (872-882) jej opět uznal. Zemřel asi r. 891 v míru s Římem.</p>

  <p>Mikuláš I. byl první velký představitel středověkého papežství, od něho se odvozují církevněpolitické koncepce Řehoře VII. a Inocence III. Jeho cílem bylo zachovat nezávislost církve a její svobodu proti státním zásahům do duchovních záležitostí. On sám byl ještě dalek toho, aby se naopak vměšoval do světských věcí státních. Jako nejvyšší duchovní hlava církve a strážce náboženského i mravního řádu se však cítil oprávněn bdít i nad mravním životem panovníků. Je pochopitelné, že s tím mohly být spojeny i určité direktivní zasáhy. Oporu mu k tomu poskytovala sbírka tzv. <i>pseudoisidorských dekretálů</i>, která vznikla mezi roky 847 a 852 pravděpodobně v remešské církevní provincii. Byl to rozsáhlý soubor většinou úplně nebo zčásti padělaných papežských listů a výnosů, který měl původně zajistit samostatnost sufragánních biskupů proti remešskému metropolitovi Hinkmarovi. Jejich původci se odvolávali pravomoc papeže, jemuž jedině podle tohoto dokumentu přísluší rozhodovat o biskupech. Obraceli se také proti zásahům světské moci a stavěli proti ní plnost nejvyšší moci papežské, opírajíce se o padělanou listinu tzv. konstantinovské donace; ta se tu uvádí poprvé. Zdůrazňování papežské moci velice přispělo k zvýšení postavení papežů, ač to původně nebylo zamýšleno. </p>

  <p>Papežové se zcela určitě zhotovení tohoto padělku nezúčastnili, ale v dobré víře v jeho pravost jej rádi používali, poprvé Mikuláš I. Pochybnosti o jeho pravosti se ozvaly až v 15. stol. (Mikuláš Kusánský, Torquemada aj.).</p>

  <p>Měl však ve středověku nesmírný vliv na státní a církevní myšlení. Na něm se ve velké míře zakládaly mocenské nároky středověkého papežství v politických záležitostech.</p>

  <p>Za Mikuláše I. vstoupilo papežství jako nejvyšší autorita nakrátko do mezery, která vznikla poklesem císařské moci po r. 843 (Schieffer); ale brzy po jeho smrti bylo strženo do víru všeobecného úpadku. Zbaveno opory univerzálního císařství rychle upadlo do stranických zájmů zpustlých římských šlechtických rodů, ztrácelo svůj všeobecný význam a stalo se hříčkou místních vládců. Dobu od r. 880 do 1046, tj. od zániku karlovské říše do počátku reformy, označil už Caesar Baronius († 1607) jako <i>saeculum obscurum</i>, „temný věk”. Ze 48 papežů této epochy nebyli všichni špatní. Někteří byli osobně dokonce velmi důstojní mužové, např. Benedikt IV. (900-903) a několik papežů otonské doby po r. 962. Většinou však obraz římského stolce naprosto neodpovídal jeho univerzálnímu významu. Poklesl na obyčejné teritoriální biskupství a stal se jako jiná tehdejší biskupství předmětem politických zájmových bojů divoké a panovačné šlechty. Tyto politické spory nesou hlavní vinu na smutných poměrech, neboť od té doby, co neexistoval císař, bylo papežství bez ochrany vydáno šlechtě.</p>

  <p>Ještě do předchozí doby spadá legenda o <b>papežce Janě</b>. Objevuje se teprve v 13. stol. a šířila se hlavně vyprávěním Martina Opavského († 1278). Podle ní jakási dívka z Mohuče, převlečená za mladíka, studovala v Athénách, potom přišla do Říma a po smrti Lva IV. r. 855 byla zvolena papežem. Na podvod prý se přišlo teprve po více než dvou letech její vlády, když při procesí do Lateránu náhle cestou porodila dítě a na místě zemřela. Vědecky je tato kleveta neudržitelná už proto, že po smrti Lva IV. r. 855 bezprostředně následoval Benedikt III. a i jinak není ve známém sledu papežů pro takovou historku žádné místo.</p>

  <p>Pravdivý je však děsivý soudní proces s mrtvolou papeže Formosa (891-896) na začátku toho období. Protože r. 893 povolal proti vládnoucí spoletánské straně na pomoc německého krále Amulfa, uspořádal Formosův nástupce Štěpán VI. (896-897), stvůra Spoleťanů, nad mrtvým soud: Formosova mrtvola byla po devíti měsících vyzdvižena z hrobu, oděna v papežský šat, odsouzena a nakonec hozena do Tibery. Římský lid, pobouřený zneuctěním mrtvoly, se nato zmocnil Štěpána, uvrhl ho do vězení a zardousil.</p>

  <p>Sergiem III. (904-911) se dostala v Římě k moci tuskulská strana vedená Theofylaktem. Po několik desetiletí pak ovládala Řím a papežství Theofylaktova manželka Theodora, žena bez svědomí a panovačná, s podobnými dcerami Marozií a Theodorou mladší. Docela běžné byly nespoutané stranické boje, strašná mravní zpustlost a brutální touha po moci. Papežové byli dosazováni a sesazováni, zapuzováni, vězněni a vražděni. Přece však je přehnané mluvit o „pornokracii”. Marozia, která uchvátila moc po otcově smrti, se vdala za spoletského markrabího Albericha. Když zemřel, vzala si za manžela Vida ze Spoleta a Tuscie a r. 929 se vdala potřetí za ctižádostivého Huga Provensálskeho, který očekával, že mu dopomůže k císařské koruně. Stala se pramatkou hrabat z Tuscula, ze kterých pocházelo šest papežů.</p>

  <p>V letech 932-954 vládl nad Římem a papežstvím Maroziin syn Alberich; za něho papežství pokleslo úplně jen na městskou instituci římskou. Úpadek dosáhl vrcholu, když na papežský stolec nastoupil Alberichův sedmnáctiletý syn Oktavián, neukázněný divoch jako kdysi Nero. Nazval se Jan XII. (955-964) a byl první papež, který si změnil jméno. Před ním se přejmenoval pouze Mercurius (jméno pohanského boha!) na Jana II. (533-535), později to též učinil Jan XIV (983-984) a od Řehoře V. (996-999) si všichni papežové dávali jiná jména. Mnohé z toho, co se o Janovi XII. vypráví a traduje, zní tak neuvěřitelně, že z věci samé vznikají pochybnosti: tak např. že jednoho biskupa a jáhna vysvětil v koňské stáji. Ukazuje to však, že u něho nic nepřekvapovalo, ani potupa posvátného úřadu, který mu byl svěřen.</p>

  <p>I když Bůh dopustil, aby papežství a římská církev klesly tak hluboko, přece ve své všemohoucnosti pečoval o svatost církve a dovedl i zlé použít k dobrému. Právě Jan XII. dal nechtěně podnět k nápravě tím, že povolal do Říma krále Otu Velikého, když potřeboval jeho pomoc. Roku 962 přitáhl Ota se silným vojskem a zbavil církev největšího škůdce, nehodného papeže Jana XII.</p>

</body>

</html>