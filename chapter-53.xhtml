<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h2>§ 53 PRVNÍ VATIKÁNSKÝ KONCIL</h2>

  <p>Pontifikát Pia IX. (1846-1878) byl bohatý na vrcholné momenty i na otřesy. Ve stejné míře, jak klesala vnější politická moc papežství, vzrůstala jeho autorita uvnitř církve a morální vážnost. Definice neomylnosti a vyhlášení primátu připadají na tutéž dobu jako dobytí Říma a zánik církevního státu. První vatikánský koncil představoval vrchol, zároveň však byl pro mnoho lidí kamenem úrazu; od začátku byl nabit napětím.</p>

  <h3 id="toc_1">1. Příprava</h3>

  <p>Dne 8. prosince 1854 prohlásil Pius za dogma dávnou víru, že Maria byla počata bez poskvrny prvotního hříchu: <i>Je pravda od Boha zjevená, že Maria byla v prvním okamžiku svého početí zvláštní milostí</i>... <i>vzhledem na zásluhy Kristovy uchráněna jakékoli poskvrny prvotního hříchu.</i> Tak rozhodl spor teologických škol, který po staletí zaměstnával hlavně dominikány a františkány, ve prospěch františkánů. Nová tedy nebyla věc sama, nýbrž jen způsob vyhlášení. Nebylo to rozhodnutí koncilu, ale papežova definice ex cathedra. Nutně učinila předmětem diskuse problém, jak dalece smí papež sám bez koncilu rozhodovat neomylně o pravdách víry a vyhlašovat je. Tím již bylo dáno jedno velké téma 1. vatikánského koncilu. Papež se sice před vyhlášením dogmatu dotázal všech biskupů na jejich mínění: 536 biskupů se vyslovilo pro, 4 proti a 36 <i>iuxta modum</i>, tj. souhlasili co do věci, ale považovali současnou dobu za nevhodnou (<i>inopportunum</i>). Při slavnostním vyhlášení bylo přítomno 54 kardinálů a 140 biskupů. Rozhodl však jedině papež. V církvi se nezvedl nijaký odpor.</p>

  <p>O deset let později, 8. prosince 1864, rozeslal Pius s encyklikou <i>Quanta cura</i> všem biskupům <i>Syllabus</i>, tj. seznam 80 drobných omylů, které se mají z katolického hlediska zavrhnout. Týkaly se nauky panteismu, naturalismu a racionalismu, ale i socialismu a komunismu, dále mylných názorů o vztahu církve a státu, o povaze křesťanského manželství a o potřebnosti církevního státu. Zvláště ostře byl odmítnut liberalismus a neomezená víra v pokrok.</p>

  <p>Tentokrát přišla odezva. Katolíci a ještě více protestanté obviňovali papeže a katolickou církev z vědomého zpátečnictví a nepřátelství ke kultuře. <i>Syllabus</i> si ještě nečinil nároky na dogmatickou platnost, měl být pouze směrnicí. Co by však nastalo, kdyby papež jednotlivé věty nebo celý <i>Syllabus</i> opět vyhlásil za dogma rozhodnutím ex cathedra? Tato obava se náhle rozšířila a brzy se spojovala se zprávou, že papež hodlá svolat koncil.</p>

  <p>Dva dny před vydáním <i>Syllabu, 6</i>. prosince 1864, Pius se poprvé vyslovil o novém záměru, že chce konat koncil. Pod závazkem mlčenlivosti požádal nejdříve 21 kardinálů přítomných v Římě, aby se k tomuto plánu vyjádřili. Většinou odpověděli ano, jen dva byli proti a šest vyslovilo pochybnosti, ale zásadně neodporovali. Papež zřídil přípravnou kardinálskou komisi (9. 3.1865), svěřil se dalším biskupům a svůj plán na svolání koncilu vyhlásil na slavnosti při příležitosti 1800. výročí smrti Petra a Pavla (67) před více než 500 biskupy. Dne 29. června 1868 vyšla svolávací bula. Koncil měl být zahájen 8. prosince 1869.</p>

  <p>Otázka definice neomylnosti visela ve vzduchu. Německý kardinál Reisach se o ní zmínil již v prosinci 1864 a definici požadovalo osm z biskupských dobrozdání z r. 1865. O samotném faktu se dalo mluvit; katolíci sotva vážně pochybovali o tom, že papež jako nástupce v úřadě Petrově má podle Lk 22,32 zvláštní učitelskou pravomoc. Otázkou však bylo, jak daleko sahá, zda se může vykonávat nezávisle na koncilu a na biskupském kolegiu a které zvláštní předpoklady k tomu musí být dány.</p>

  <p>Tu přinesl římský jezuitský časopis Civiltà Cattolica 6. února 1869 článek z Francie, ve kterém bylo požadováno definovat neomylnost způsobem, který byl obsahově i formálně chybný. V zemi galikanismu se rozvíjel <i>ultramontanismus</i> (= ultra montes, zaalpský, nakloněný Římu). Laik Josef de Maistre (1754-1821) oslavoval papežství (Du pape, 1819) jako jedinou záštitu mravnosti a řádu v dobách revoluce. Pouze v papežství vybaveném neomylnou autoritou viděl záruku dalšího trvání křesťanského západního řádu. Monarchii pokládal za jedinou formu vlády podle Boží vůle. Čím je v oblasti státu suverenita panovníka, tím je v duchovní oblasti neomylnost papeže. Neomylnost je bezpodmínečným předpokladem jakékoli duševní a duchovní vlády. Také kněz F. R. de Lamennais (1782-1854) požadoval ve svém několikasvazkovém díle <i>Esej</i> (1817-1823) papežskou neomylnost jako normu pro individuální úsudek v otázkách víry. Dovozoval: <i>Bez papeže není církev, bez církve není křesťanství, bez křesťanství není společnost.</i></p>

  <p>Lamennais své stanovisko později změnil. Z fanatického monarchisty a hlasatele autority se stal od r. 1828 fanatikem svobodného myšlení. Ve svém časopise L'avenir (od r. 1830) požadoval, aby se církev otevřela demokratickým myšlenkám svobody. Žádal odluku církve od (monarchicko-despotického) státu, její usmíření s modérní civilizací, svobodu tisku, vyučování a svědomí. Měl nadšenou družinu žáků (Montalembert, Lacordaire, </p>

  <p>Ozanam aj.). Ale v restauračním reakcionářském Římě, kde za Řehoře XVI. a Pia IX. bylo jakékoli liberální hnutí zakázáno, byl odmítnut (<i>Mirari vos</i>, 1832) a dočkal se disciplinárního zákroku (1834). Nato se obrátil k církvi zády. Nezdar liberálního katolicismu v pokusu navázat živý kontakt s moderním světem byl nazván <i>velkou ztracenou příležitostí církve</i>. Liberálně katolické kruhy se udržely až do vatikánského koncilu; utramontáni je nazývali rudými katolíky. Byl k nim počítán i Döllinger a jeho okruh.</p>

  <p>Zatímco v Německu J. A. Möhler (<i>Einheit in der Kirche</i>, 1825) spojoval postavem papeže organicky s <i>corpus Christi mysticum</i>, ve Francii pokračoval (v časopise Univers od r. 1840) v jeho izolování laik Louis Veuillot (1813- 1883). Nebezpečně přepjatým způsobem, který vyúsťoval v úplný kult papežství, rozšiřoval Veuillot primát a neomylnost na všechny oblasti úředních a osobních projevů a jednám papeže a obhajoval myšlenku pozitivní inspirace Duchem svatým, která provází a řídí veškeré papežovo jednání. Veuillot a jeho četní stoupenci si přáli, aby koncil přijal tyto představy a prohlásil je za dogma. To vyplývalo z článku v Civiltà Cattolica.</p>

  <p>Ultramontánní vývoj ve Francii sledovala s obavami skupina teologů a učenců v Německu. V jejich čele byl Ignaz von Döllinger (1799-1890), církevní historik mezinárodního věhlasu. Až asi do r. 1860 byl vždy jedním z nejrozhodnějších obránců německého katolicismu ve veřejném životě; pak se však jeho výstražný hlas stále víc obracel do vlastního tábora; jeho kritika zaostalých poměrů v církevním státě a globálních odsudků v <i>Syllabu</i> mu zjednaly pověst „liberálního” katolíka. Proto ho také Řím nepřizval k předběžným teologickým pracím pro koncil. Teď se ostře ozval proti ultramontánním francouzským tendencím v otázce neomylnosti. Neobyčejně tvrdými výrazy potíral papežskou neomylnost sérií článků v Augsburger Allgemeine Zeitung pod pseudonymem „Janus”. Chtěl dokazovat z historie, že taková neomylnost nikdy neexistovala; naopak prý je možno ukázat, že se papežové mnohokrát mýlili a upadali do bludů, jak dokazuje zvláště případ papeže Honoria I. (625-638). Upíral papeži jakoukoli neomylnou učitelskou pravomoc a kromě toho napadal jeho primaciální postavení a autoritu v církvi. Tím velice přeháněl.</p>

  <p>V červenci r. 1869 vyšly Döllingerovy články v knižní podobě pod titulem <i>Der Papst und das Konzil</i> (Papež a koncil) od „Januse”. Jejich polemický tón vzbudil velký rozruch. U liberálů a protestantů Dollingerův útok proti papežství - a tak to všichni chápali - podněcoval v tehdejší napjaté konfesijní situaci nenávist ke všemu katolickému. V katolickém táboře byl přijímán různě; jedni s ním více či méně souhlasili, neboť byli hlavně poděšeni heretickým přeháněním Veuillotovým; druzí tento útok pociťovali jako zradu. Slavný kolínský teolog M. J. Scheeben nazval knihu protipapežským pamfletem. Největší následky mělo působení na veřejnost. Najednou se koncil stal politickou událostí. V dubnu r. 1869 rozeslal bavorský ministerský předseda kníže Hohenlohe všem evropským vládám cirkulámí depeši, ve které varoval před politickými důsledky prohlášení papežské neomylnosti a navrhoval společný postup všech států proti koncilu. Celý podnik ztroskotal na tom, že Prusko (Bismarck) a Rakousko se ho nechtěly účastnit. Když němečtí biskupové cestovali koncem srpna r. 1869 na biskupskou konferenci ve Fuldě, zahrnoval je lid v protestantském Hesensku nadávkami a různě je obtěžoval. Museli hned na to v pastýřském listě podat uklidňující vysvětlení. Většinou pokládali prohlášení neomylnosti za neoportunní, a proto naléhavě prosili papeže, aby se toto téma vzhledem k všeobecnému napětí na koncilu neprojednávalo.</p>

  <h3 id="toc_2">2. Průběh koncilu</h3>

  <p>Poněvadž napětí mezi souhlasícími a odmítajícími bylo stejně velké i v Anglii, ve Francii a v jiných zemích, papež opravdu vzal otázku neomylnosti z pořadu koncilu. Sotva však koncil začal v prosinci r. 1869 pracovat, horliví stoupenci neomylnosti ji přece prosadili. Návrh přednesl 25. prosince arcibiskup Deschamps z belgického Malines (Mechelen); při podpisové akci 400 biskupů vyslovilo souhlas a prosili papeže, aby otázku neomylnosti dodatečně zařadil k projednávání. Neobyčejně silná reakce opozice, která shromáždila pouze 136 podpisů, nemohla zabránit, aby papež dal souhlas, zejména když se proto vyslovila i „kongregace pro zkoumání návrhů”.</p>

  <p>Tak začaly 9. května 1870 porady koncilu o papežské neomylnosti. Konalo se 37 sezení generálního shromáždění. Bylo proneseno 140 dlouhých a tvrdých řečí pro a proti. Diskuse byla stále vášnivější; byla živě podněcována zvenčí; především Döllinger opět psal ostré a stále nevěcnější polemiky (tentokrát pod pseudonymem „Quirinus”). Na koncilu bojovali proti definování zvláště biskup Hefele z Rottenburgu, učený autor slavného díla <i>Konzilsgeschichte</i>, a jihoslovanský biskup Strossmayer z Djakova v Bosně. V opozici však byli i někteří kardinálové a četní jiní biskupové, mezi nimi většina německých arcipastýřů. Skoro všichni souhlasili s faktem papežské neomylnosti o sobě, domnívali se pouze, že v současné době je neoportunní vyhlašovat ji za dogma. Debata se vedla velmi otevřeně a svobodně. Byla užitečná k tomu, že se při ní bez překážek uplatnily skutečně všechny argumenty pro a proti a nezatajovalo se nebo nezamlčovalo nic, co bylo nutné k vyjasnění problému. Vášnivá prudkost opozice, která (jak bylo řečeno) byla na koncilu skvěle zastoupena, měla právě za následek, že její námitky byly zvlášť pečlivě zkoumány. Díky ní byl brzy odstraněn nesmyslný balast veuillotovského přehánění. Zbylé jádro bylo tím nespornější a jistější.</p>

  <p>V předběžném hlasování 13. července 1870 hlasovalo 451 koncilních otců pro definování neomylnosti, 88 proti a 62 souhlasilo podmínečně. Pak následovalo závěrečné hlasování 18. července 1870. Ukázalo se, že velká většina oponentů hlasovala proti z důvodů inoportunity. Nebylo pro ně teď obtížné hlasovat zásadně kladně. Někteří byli ještě nerozhodní. Nechtěli však definování překážet, proto odjelo 55 biskupů s papežovým svolením před konečným hlasováním z Říma. Na slavnostním 4. zasedání koncilu byla konstituce <i>Pastor aeternus</i>, která obsahuje nauku o primátu a neomylnosti papeže, přijata 533 hlasy ano, 2 hlasy zněly ne. Konstituce vyhlašovala:</p>

  <p>1. Papež jako nástupce Petrův, náměstek Kristův a nej vyšší hlava církve vykonává plnou, řádnou a bezprostřední biskupskou pravomoc nad celou církví a nad jednotlivými biskupstvími (primát, univerzální episkopát). Tato pravomoc se týká jak věcí víry a mravů, tak i disciplíny a řízem církve. Tím nemá být odstraněna řádná, podle vůle Boží zákonně dosazená lokální biskupská jurisdikční pravomoc, kterou má každý jednotlivý biskup pro svou diecézi, je však zařazena do celku univerzální církve a jemu podřazena; proto je každý jednotlivý biskup zavázán papeži pravou poslušností <i>nejen ve věcech týkajících se víry a mravů, ale týkajících se i způsobu života a řízení církve</i>.</p>

  <p>2. Když papež jako úřední osoba (= ex cathedra) definitivně rozhoduje pro celou církev ve věci víry a mravů, je toto rozhodnutí samo sebou (ex sese) neomylné a neodvolatelné, aniž je k němu ještě nutný souhlas církve.</p>

  <p>Hned po tomto definování musel být koncil náhle ukončen. Vypuknutí německo-francouzské války (21. července 1870) přinutilo mnoho koncilních otců k návratu domů. Později znemožnilo pokračování koncilu obsazení Říma Piemonťany 20. září 1870. Tak už nedošlo k debatě o dalších důležitých bodech schématu <i>O církvi</i>. Především zůstala nevyřízena definice církve a nebylo přesněji stanoveno postavení k episkopátu v celku církve. Primát byl definován, ale jeho vztah k episkopátu byl jen naznačen, nikoli přesněji popsán. Primaciální aspekt dominoval nad kolegiálním. Zůstala nutně určitá neuspokojenost. To byl následek náhlého ukončení.</p>

  <p>Na koncilu se projednávaly a v jeho komisích zpracovávaly ještě jiné otázky. Především důležitá dogmata konstituce <i>O katolické víře</i>, která byla přijata a potvrzena papežem 24. dubna. Z celkem 51 schémat byla vyřízena jen dvě. Ale důležitost otázky primátu a neomylnosti zatlačila všechno ostatní do pozadí. To mělo mít ještě dohru.</p>

</body>

</html>