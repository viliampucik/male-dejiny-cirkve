<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h2>§ 60 DRUHÝ VATIKÁNSKÝ KONCIL</h2>

  <p>Ohlášení 2. vatikánského ekumenického koncilu Janem XXIII. 25. ledna 1959 vyplynulo ze zcela osobní iniciativy Jana XXIII., a jak sám mnohokrát ujišťoval, z náhlého vnuknutí Božího. Rozvážní současníci potřásali hlavami, když se dověděli, že papež chce uskutečnit svůj plán koncilu, patrně v předtuše blízké smrti, už za dva až tři roky. Navíc ještě došlo k nedorozumění. Zatímco podle starocírkevní a katolické terminologie znamená slovo ekumenický totéž co „všeobecný”, tj. týkající se celé světové církve, nyní se ve spojitosti s novodobým ekumenickým hnutím ohlášení ekumenického koncilu často chápalo tak, že papež chce konat velký unionistický koncil k obnovení církevní jednoty všech křesťanů na zemi; tato představa vzbudila dílem velké nadšení, dílem nedůvěřivý úžas. Proto bylo nutné, aby se z nejvyššího místa tento omyl odstranil. Vatikán oznámil, že koncil není zamýšlen jako shromáždění všech křesťanských společenství za účelem opětného sjednocení, ale že je vnitřní katolickou záležitostí. Papež se však okamžitě chopil všeobecné touhy po sjednocení ve víře. Aby odvrátil přehnané očekávání, ujišťoval, že ohlášený koncil sice nemůže a nechce provést sjednocení okamžitě, protože k tomu není doba ještě zralá; tím horlivěji je však chce připravovat tím, že nejprve ve vlastním katolickém prostoru zbaví vnitřní život církve starých předsudků a překážek, které by sjednocení stály v cestě, že dá základ novému duchu. Tím dal koncilu jasnou tendenci k zamyšlení dovnitř a k otevřenosti navenek, tj. nejdřív vzhledem k nekatolickým křesťanům, a položil základ k netušenému rozmachu ekumenické myšlenky v katolické církvi i mimo ni.</p>

  <p>Odvážný čin Jana XXIII. našel vyjádření v hesle <i>aggiornamento</i>. Neznamenalo jen „přizpůsobení” vnějšího života dnešní době, ale předpokládalo úplnou změnu smýšlení. Křesťané se měli odvrátit od kategorií minulosti a vyrovnat se s požadavky přítomnosti a našeho úplně změněného světa. Při správném pochopení to muselo vést k převratu v církevním životě, jaký historie zažila snad jen v době konstantinovského obratu nebo za reformace. Znamenalo to překonat konstantinovské období s jeho těsným spojením náboženství a politiky, moci a církve, zříci se protireformačně zúženého ducha konfesionalismu v církvi a přejít od epochy teologie a životních forem Tridentina k existenci církve v tomto světě odpovídající dnešní mentalitě a moderním poznatkům. To vše obsahoval pojem <i>aggiornamento</i>. Byl to obrovský program! Bude jej koncil moci splnit po tak krátké přípravné době?</p>

  <p>Skeptikové pozorovali práci deseti přípravných komisí s obavami. Vědělo se totiž, že v nich převládá vliv přísně římské teologie, kterou hájily papežské univerzity a kuriální úřady, přestože byli přizváni teologové z jiných zemí. Vskutku bylo 69 návrhů, které komise vypracovaly a předložily na začátku koncilu, spíše souhrnem zpátečnicky orientovaných teologicko-církevních názorů než směrodatnou pomocí pro přítomnost a budoucnost. Bylo tedy otázkou, zda nastávající koncil přinese dovršení a konečné potvrzení zastaralých poměrů, nebo otevře bránu k novému vývoji. Předem se dalo očekávat, že na něm dojde k dramatickým střetnutím mezi konzervativci a progresisty. Nikdo však neměl představu, na které straně je většina a jak dalece se prosadí názory kurie a samotného papeže.</p>

  <p>Důvěra optimistů byla založena hlavně na osobě papeže. Jan XXIII. od začátku jako nikdo z jeho předchůdců dával najevo, že chce skončit s tradičním principem autority stroze juristického primacionálního myšlení, vládnoucího absolutně od 1. vatikánského koncilu. Zamýšlel ukázat i na koncilu, že mu opravdu jde o provádění kolegiálního principu v církvi. Nevzdával se ničeho z prvenství římského biskupa v obecné církvi, založeného podle církevní nauky na Boží vůli, ale zároveň nejen neustále zdůrazňoval spoluodpovědnost biskupů za univerzální církev, ale sám se jako římský biskup stavěl doprostřed nich. Kdykoli k nim hovořil, říkával: <i>My biskupové</i>. Mnozí se však starostlivě tázali: Dokáže se na koncilu prosadit proti sehranému kuriálnímu úřednickému aparátu? Jak vůbec zamýšlí uvést své primaciální postavení na koncilu do správného vztahu ke kolegiátní spoluodpovědnosti celkového episkopátu v nejvyšším řízení církve? Byly to vesměs otázky, které si kladli nejen katolíci, ale i nekatolíci. Pro mnohé nekatolické křesťany to byl zkušební kámen, na kterém se dalo poznat, zda katolická snaha o sjednocení je opravdová a zda je na katolické straně opravdu vůle k otevřenosti vůči představám pravoslavných i reformačních církví.</p>

  <p>Rozhodnutí padlo hned na začátku koncilu. Na působivém zahajovacím zasedání 11. října 1962, které rozhlas a televize vysílaly do celého světa, se shromáždilo ve Svatopetrském dómu, přeměněném v koncilovou aulu, spolu s papežem 2540 koncilních otců oprávněných k hlasování. Na programu prvního pracovního zasedání generálního shromáždění dne 13. října byla debata o volbě nových koncilních komisí. Kurie navrhovala, aby byli ve funkcích potvrzeni členové, kteří pracovali v přípravných komisích až dosud. To by však znamenalo, že se do nových koncilních komisí se starými komisemi dostane také starý duch. Koncil k všeobecnému překvapení tento požadavek zamítl a zvolil 16.10. nové členy komisí, které se pak skládaly z teologů z celého světa. Tím bylo nejen vyjádřeno, že si konciloví otcové vyhrazují svobodné rozhodování, ale zároveň se ukázal směr, který měl vést dopředu. Papež tomu nebránil, i když zařídil, patrně aby uklidnil zděšenou kurii, že do každé komise byl přidán ještě jeden člen z kruhu italských kuriálních úředníků. Nyní se mohlo začít pracovat.</p>

  <p>Už celosvětové setkání tak četných biskupů bylo opravdu církevní událostí; ale duchovní výměna myšlenek způsobila ve velmi krátké době a ve vzrůstající míře takový pokrok a změnu, že podle jednomyslného úsudku účastníků i pozorovatelů na koncilu to bylo přímo zázračné. Mnozí biskupové ze vzdálených diecézí se setkali s novou teologií vůbec po prvé a <i>nepovažovali pod svou důstojnost učit se na koncilu hlouběji vnikat do teologických a pastýřských problémů</i> (H. Jedin). Odvažovali se dokonce při hlasování samostatně rozhodovat a hájit své nově získané názory. <i>Teprve tím se stal 2. vatikánský koncil branou k novému úseku církevních dějin.</i></p>

  <p>Koncil pracoval ve čtyřech časově oddělených periodách.</p>

  <p>První zasedání trvalo od 11. října do 8. prosince 1962. Hned na začátku vznikly rozpory o schématu O liturgii. Progresisté, ke kterým patřili hlavně biskupové těch zemí, kde už dávno zdomácnělo liturgické hnutí, jako v Německu a německy mluvících zemích, ve Francii a severní Itálii, vystupovali s přáním, aby místo latiny byl do bohoslužby slova při mši zaveden národní jazyk, žádali aktivnější účast lidu, povolení přijímání pod obojí laikům alespoň při zvláštních příležitostech (sňatcích atd.) aj. Kupodivu se na jejich stranu postavili biskupové misijních zemí a Latinské Ameriky; uznávali důležitost bohoslužby srozumitelné lidu pro svou misijní činnost. Tak zvítězil směr usilující o liturgické reformy. Schéma bylo vráceno komisi k přepracování a tím otevřena cesta k rozhodujícím změnám našich dnů.</p>

  <p>Důležitější a závažnější byla následující debata o schématu O pramenech zjevení. Tady se nejen střetávaly teologické názory, ale šlo o zásadní věc. Pojmy Písmo a tradice byly hlavně při střetávání s ekumenickou teologií nově promyšleny; měly velkou úlohu v dialogu s protestanty. Zatímco konzervativní, kuriální skupina se domnívala, že je nutno zabránit právě pronikání moderní protestantské biblické kritiky, progresisté, mezi nimi kardinálové Joseph Frings (1887-1978), Julius Döpfner (1913-1976), Franz König (1906-2004) a Jan Alfrink (1900-1987) naproti tomu bojovali o přijetí a uznání nepopiratelných výsledků kritické exegese; přišli s vlastním samostatným návrhem. Protože žádný z obou návrhů nedosáhl potřebné dvoutřetinové většiny, vzal papež téma z pořadu jednání a vrátil je komisi. V dalším průběhu nedošlo také ke schválení schémat o moderních sdělovacích prostředcích (rozhlas, televize, tisk, film) a o východních církvích, první období tedy skončilo bez zjevného úspěchu.</p>

  <p>Právě za přípravy dalšího období zasedání zemřel k hluboké lítosti celého světa 3. června 1963 koncilový papež Jan XXIII. Po něm nastoupil 21. června 1963 milánský arcibiskup a kardinál Montini jako Pavel VI. Ihned ohlásil svůj záměr, že bude v koncilu pokračovat.</p>

  <p>Tak se koncil sešel téměř podle programu 29. září 1963 k druhému zasedání, které trvalo do 4. prosince. Papežovi záleželo zvlášť na vyjasnění pojmu církve. Proto bylo dáno přednostně na pořad schéma O církvi. V ohnivých debatách se střetávalo nově nabyté sebeuvědomění církve s tradičními juridicko-potridentskými představami. Byly řešeny strukturní problémy, z nich se jednalo především o poměru primátu ke kolegialitě a o účasti biskupského kolegia spolu s papežem na nejvyšším řízení církve. Ale mysli vzrušovaly také otázky vnitřního chápání církve a zařazení mariánského schématu do schématu o církvi. Koncem října došlo na koncilu dokonce k vážné krizi. Následující debaty o tematických okruzích <i>O pastýřském úřadu biskupů</i> a správě diecézí a <i>O ekumenismu</i>, který obsahoval sporné kapitoly o židech a náboženské svobodě, nepřispívaly k uklidnění atmosféry. Odehrávaly se tuhé řečnické souboje. Konzervativci a progresisté zápasili o rozhodnutí. Progresivní směr dosáhl velkého vítězství, když bylo přepracované schéma o liturgii nakonec obrovskou většinou přijato (2158:19 hlasům) a v závěrečném sezení 4. prosince papežem potvrzeno a publikováno. Byl také přijat dekret o hromadných sdělovacích prostředcích; měla se však k němu ještě připojit jako dodatek zvláštní instrukce. Potvrzením a posílením zásad projednávaných v debatě o ekumenismu bylo, když papež na závěr zasedání oznámil svůj záměr podniknout cestu do Jeruzaléma a tam se u hrobu Páně setkat s ekumenickým patriarchou Athenagorasem. Tato cesta, jež se opravdu uskutečnila ve dnech 4.-6. ledna 1964, se jevila téměř jako integrující součást koncilu.</p>

  <p>Třetí zasedání bylo zahájeno 14. září 1964 a trvalo do 21. listopadu. Z prvního zasedání zbývalo ještě schéma o zjevení; z 2. zasedání bylo potřeba ukončit diskuse o církvi, o biskupském úřadu a o ekumenismu; k tomu nově přistupovaly tematické okruhy o apoštolátu laiků a o církvi ve světě. Papež sám se v zahajovacím proslovu přihlásil k principu kolegiality v církvi, podle kterého se primát účinně doplňuje episkopátem. Bylo však ještě třeba vyjasnit mnohé dílčí otázky i v ostatních tematických okruzích. Vzrušujícími vrcholy diskusí byly problémy udělování jáhenského svěcení ženatým mužům a otázka povinného celibátu pro ně; dále, zda se vyhlášením náboženské svobody nerelativizuje pravda a nepodporuje indiferentismus. Diskutovalo se o směrnicích pro kněžský život a službu, o výchově kněží, o obnově řeholního stavu, o křesťanské výchově, o apoštolátu laiků, o misiích. Jednalo se o návrzích na reformu manželského práva, hlavně o právu smíšených manželství, jež bylo předmětem prudkého sporu. Debatovalo se o schématu <i>Církev v dnešním světě</i>. V listopadu se situace vyhrotila ještě jednou v krizi při diskusi o 3. kapitole schématu <i>O církvi</i>, která se týká postavení kolegia biskupů. Ale když bylo 20.11. přijato schéma <i>O východních církvích</i>, překonaly 21. listopadu překážku závěrečného hlasování také konstituce o církvi a dekret o ekumenismu.</p>

  <p>Čtvrté a poslední zasedání, od 14. září do 8. prosince 1965, mělo ještě plno práce. Bylo třeba hlasovat o 11 návrzích, které byly předtím projednávány. Hned na začátku papež oznámil, že svolá biskupskou radu, která se měla poprvé sejít v r. 1967 a ve smyslu principu kolegiality jako zastoupení celého episkopátu se podílet na všeobecném řízení církve. Dlouho se vlekla debata o náboženské svobodě; bylo vyjasněno, že se tímto dekretem neodstraňují pojmy absolutní pravdy a omylu, ale má se jen zajistit svoboda lidského individua před náboženským útlakem v občanské oblasti. Slavnostním prohlášením práva na svobodu svědomí v náboženské oblasti se mělo zdůraznit, že státní moc nesmí bránit vnějším útlakem hlásání a přijímání evangelia. Zároveň se církev definitivně zřekla pojetí vládnoucího od konstantinovského obratu, že tam, kde je to možno (ve Španělsku, v Itálii), smí používat státních prostředků, aby s pomocí <i>bracchium saeculare</i> prosazovala své nábožensko-mravní požadavky a mohla lépe plnit své spásné poslání mezi lidmi. Přijetím tohoto dekretu církev slavnostně prohlásila, že zásadně odmítá jakýkoli nátlak ve věcech svědomí. Vyhlášení dekretu</p>

  <p>7. prosince znamená radikální zlom půl druhého tisíciletí trvající praxe, která už dlouho nebyla únosná.</p>

  <p>Během října 1965 vyřídil koncil v rychlém sledu řadu zbývajících textů: tak 28. října plénum přijalo a papež vyhlásil dekrety o pastýřském úřadu biskupů (<i>Christus Dominus</i>), o obnově řeholního života (<i>Perfectae caritatis</i>), o křesťanské výchově (<i>Gravissimum educationis</i>) a o vztahu církve k nekřesťanským náboženstvím (<i>Nostra aetate</i>), jakož i dekret o výchově ke kněžství (<i>Optatam totius</i>). Dne 18. listopadu následoval dekret o apoštolátu laiků (<i>Apostolicam actuositatem</i>). Debata o celibátu byla na výslovné přání papežovo z porad vyloučena, neboť nepovažoval tento předmět v daném okamžiku za zralý pro diskusi. Obtíže působilo koncilu ještě stále schéma O <i>církvi v dnešním světě (Gaudium et spes</i>). Po vleklých jednáních došlo k slavnostnímu vyhlášení teprve v posledním sezení 7.12.1965, zároveň s dekrety o kněžském životě a působení (<i>Presbyterorum ordinis</i>), o misiích (<i>Ad gentes</i>) a o náboženské svobodě (<i>Gravissimum educationis</i>).</p>

  <p>Týž den zažil koncil historický akt, který vzbudil v křesťanském světě velkou pozornost. Papež Pavel VI. vyhlásil s hlubokou vážností a s upřímnou vůlí napravit staré bezpráví - zrušení vzájemné klatby, kterou se r. 1054 Řím a Byzanc navzájem exkomunikovaly a tím způsobily velké schizma; klatba má být navždy vymazána z paměti církve.</p>

  <p>Dne 8. prosince 1965 ukončil koncil svou práci působivou závěrečnou slavností na Petrském náměstí.</p>

  <p>Šestnáct dekretů, ale ani jediné dogma! To je výsledek tohoto koncilu; nechtěl být učitelským koncilem, ale koncilem reformním se zvlášť důrazným zaměřením pastorálním. Věroučné články se mohou registrovat a brát na vědomí v učebnicích dogmatiky. Pastorální dekrety koncilu se však musí provádět a přenášet do života. Koncil v nich formuloval a ukázal úkoly, které stojí před námi; nevyřešil je.</p>

</body>

</html>