<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h2>§ 41 ULRICH ZWINGLI A NOVOKŘTĚNSTVÍ</h2>

  <p>Zwingliho a novokřtěnce nelze házet do jednoho pytle, a přece mají mnoho společného: vznik v Curychu a spiritualistický rys v nauce, který Luther zvlášť zdůrazňoval, když je nazýval „blouznivci”.</p>

  <p>Zwingli, Kalvín a novokřtěnci mají s Lutherem společné základní principy reformace: zásadu Písma (<i>sola Scriptura</i>), pojem víry a ospravedlnění (<i>sola fide, sola gratia</i>), novou představu církve a boj proti staré církvi. Nadto má každý z těchto směrů své specifické zvláštnosti. Tak Zwingliho nelze pokládat, jak se často děje, za pouhého epigona Lutherova; šel vlastní cestou nejen po vnější stránce, ale rozvinul i vlastní formu náboženského myšlení. Od Luthera se odlišuje už vzděláním, které silně ovlivnila scholastická <i>via antiqua</i> a humanismus.</p>

  <h3 id="toc_1">1. Život a působení Zwingliho</h3>

  <p>Narodil se r. 1484 ve Wildhausu v Toggenburgu a vyrůstal u strýce kněze na faře ve Weesenu. V letech 1494-1498 navštěvoval školy v Basileji a Bernu, pak studoval ve Vídni (1498-1502), kde se vyučovala via antiqua, a ukončil studia v humanistické Basileji (1502-1506). Zůstal v přátelském styku s basilejskými humanisty a stejně jako oni viděl humanistický idol v Erasmovi. V roce 1506 byl v Kostnici vysvěcen na kněze, působil jako farář v Glarusu (1506-1516) a jako kazatel v Einsiedeln (1516-1518). Mezitím dvakrát doprovázel jako vojenský duchovní švýcarské žoldnéře, kteří bojovali v papežských službách v horní Itálii, a pobíral za to papežskou penzi. Podle vlastního přiznání vedl ještě v Einsiedeln volný život s ženami. Pro nábožensko-církevní otázky se stal otevřenějším, když byl zachráněn z nebezpečí smrti (morem) a když dostal r. 1519 nový úřad plebána, tj. duchovního správce (na rozdíl od kanovníků) u hlavního chrámu v Curychu.</p>

  <p>Tehdy byl moderní „biblicismus”. Curyšská městská rada chtěla být moderní a pověřila Zwigliho při nastoupení úřadu tím, aby kázal podle Bible. Jako humanista tento požadavek rád plnil; a tak začal postupně vykládat Písmo. Až do r. 1522 mu byl při výkladu Písma vzorem Erasmus. Od Erasma přebíral též reformní myšlenky. O Luthera se zajímal až po lipské disputaci (1519). Podle novějšího bádání byl teologický vliv Lutherův na Zwingliho nepatrný. Zwingli byl a zůstal humanistou. Jeho reformy, s nimiž vystupoval od r. 1522, nevyplývaly z hlubokého osobního náboženského zápasu a hledání jako u Luthera, ale z praktických úvah. Potíral církevní postní příkazy a kněžský celibát; už delší dobu žil se zámožnou vdovou, r. 1524 se s ní veřejně oženil.</p>

  <p>Když proti němu zakročil biskupský ordinariát v Kostnici, dovedl Zwingli pro sebe získat curyšskou městskou radu, která ostatně měla k biskupovi napjatý vztah. Městská rada uspořádala dvě veřejné disputace (v lednu a v říjnu 1522), na kterých měl Zwingli diskutovat s mnichy, tj. se starověrci, o principu Písma, o ctění obrazů a o mši. Mělo platit jen to, co se dá dokázat z Písma. Rada si vyhradila rozhodování. Po říjnové disputaci r. 1523 přiznal purkmistr Marx Röist rezignovaně: <i>Nemohu o takových věcech hovořit; mluvím o tom jako slepý o barvách; slovo Boží se musí svěřovat zkušeným lidem. A všichni prosíme Boha, aby se to dařilo.</i> Jeho závěrečný posudek zněl: <i>Ba, pánové z řeholí, moji páni</i> (<i>spolukonšelé) se domnívají, že máte teď kázat svaté evangelium, sv. Pavla a proroky, to je Písmo sv.; a Scota a Tomáše a takové věci nechte být.</i></p>

  <p>Městská rada zprvu mínila kázáním podle Písma v původním smyslu kázání, založené na Písmu; Zwingli teď rozšířil princip Písma také na reformu; celý život se měl zařídit podle toho, co je obsaženo v Písmu sv. V <i>Schlussreden</i> (Závěrečných proslovech) a v spise <i>Kurze christliche Einleitung</i> (Stručný úvod do křesťanství - 1523) rozvíjel svůj radikální reformní program: odstranění všech ceremonií a žehnání, odstranění obrazů z kostelů, zrušení mše, zrušení klášterů, přeměna církevních beneficií, jež měly být dány pod moc městské radě, a zřízení městského soudu pro manželské záležitosti; ten měl převzít biskupskou pravomoc ve věcech manželství a později veškerou duchovní jurisdikci.</p>

  <p>Když Zwingli zamýšlel v prosinci r. 1523 zavést místo mše luterskou Večeři Páně, městská rada váhala a zakázala to. Po druhé disputaci se rozruch v městě stupňoval. Mimoto se zdvihl odpor zvenčí. Dne 26. ledna 1524 se dohodlo 12 ostatních spolkových kantonů zakázat všechny útoky na katolickou víru; toto usnesení bylo namířeno proti Curychu, jehož reformátorská horlivost vyvolala obavy. Městská rada se nejprve neodvážila dalších kroků. Když se Zwingli podřídil rozkazu rady, narazil na prudký odpor radikální skupiny svých přívrženců, kteří mu vytýkali, že se dopouští zrady na evangeliu. Žádali, aby nekompromisně pokračoval v nastoupené cestě; světská vrchnost nemá v takových otázkách právo rozhodovat.</p>

  <p>K rozkolu mezi Zwinglim a jeho stoupenci došlo v otázce křtu dětí. Radikálové, mezi nimi jeho nejhorlivější přátelé Konrád Grebel, Felix Manz a Georg Blaurock, došli důsledným domyšlením reformátorské myšlenky o ospravedlnění pouhou vírou k přesvědčení, že křest dětí, dokud nemohou mít víru, je nesprávný a bezúčelný. Jejich ideálem bylo úplné obnovení prvokřesťanské „obce Svatých”, do které se mohlo vstupovat jen dobrovolným přijetím víry. Nedávali vlastní novorozeňata křtít, dokud nedospějí k samostatnému myšlení. Nakonec upírali milost všem, kteří byli pokřtěni jako děti, a hlásali nutnost nového křtu. Blaurock se dal v prosinci r. 1524 od Grebela znovu pokřtít a začal tento nový křest propagovat a udělovat. Vytvořilo se sdružení stoupenců a vzniklo hnutí proti křtu dětí. V Zollikonu byla v kostele zničena křtitelnice. Zwingliho napadali, protože trval na křtu dětí.</p>

  <p>Tu se mu podařilo přimět k zákroku městskou radu, která 18. ledna 1525 nařídila, aby byly pokřtěny všechny dosud nepokřtěné děti, a zakázala schůzky „novokřtěnců”. Novokřtěnce pronásledování posílilo, upadli v blouznivé vzrušení. Pokládali se za osvícené od Boha, kteří jediní jako „pravá” církev Ježíše Krista dovedou správně vykládat Písmo svaté. Manz odůvodňoval svůj odpor k vrchnosti zcela z Bible. Načež nastalo nové pronásledování a zatýkání. Propaganda novokřtěnců, podporovaná tím, že byli vyháněni, se mezitím šířila ze Švýcarska do jižního Německa a do Tyrol, horního Rakouska a na Moravu. Když Manz znovu zahájil činnost v Curychu, městská rada ho jako prvního novokřtěnce odsoudila k smrti a 5. 1. 1527 dala utopit v Limmatu. Zwingli se na tom podílel.</p>

  <p>Mezitím nabýval stále většího vlivu na městskou radu. Jako rozený praktik, organizátor a politik ji úplně strhl na svou stranu. V dubnu r. 1525 vrchnost odstranila mši. Tím byl uskutečněn rozchod s dogmatem.</p>

  <p>V dubnu r. 1524 se pět nejstarších kantonů - Schwyz, Uri, Unterwalden, Zug a Luzern - spojilo v Berckenriedu na obranu staré víry. Chtěli spolupracovat s Curychem v otázkách disciplinární reformy, ale víru zachovat nedotčenou. V lednu r. 1525 posílili své stanovisko uzavřením spolkové náboženské dohody. Švýcarský sněm uspořádal r. 1526 náboženskou rozpravu v Badenu a Aargau. Týkala se eucharistie, dědičného hříchu, očistce, ctění obrazů a svatých a církevních přikázání. Přišel Johannes Eck, Johannes Fabri a četní další teologové, z novotám Ökolampadius a jiní, jen Zwingli se nezúčastnil. Zasedání švýcarského sněmu se s překvapující většinou postavilo na katolickou stranu. Ale Curych rozhodčí výrok odmítl; již delší dobu byl pod radikálním vlivem Zwingliho.</p>

  <p>Zwingli nyní rozvinul církevně politickou ofenzívu mimo hranice curyšského kantonu. V lednu r. 1528 se mu podařilo získat Bern. Jeho cílem byla reformace celé švýcarské konfederace. Zřídil spolek zvaný „Křesťanské právo”; vstoupil do něj kromě Bernu, Kostnice, St. Gallen a Basileje také Štrasburk. Ježto také pět katolických nejstarších kantonů se spolu s Freiburgem (švýcarským) a Wallisem spojilo na obranu před protestantismem, došlo v červnu r. 1529 k první kappelské válce, ta však byla zastavena zprostředkováním míru. V říjnu r. 1531 vypukla nová válka; byla to první náboženská válka mezi protestanty a katolíky. Zwingli padl v boji 11. října 1531.</p>

  <p>Jeho reformátorské hnutí se z počátku velmi rozšířilo v horním Německu. Na augsburském říšském sněmu r. 1530 byla města Štrasburk, Kostnice, Memmingen a Lindau zastoupena zwingliánským vyznáním víry (<i>Confessio Tetrapolitana</i>). Později se připojila ke kalvinismu (<i>Consensus Tigurinus</i>, 1549). Sjednocení mezi Lutherem a Zwinglim, které si přál lanckrabě hesenský Filip z politických důvodů a které z týchž důvodů vítal i Zwingli, ztroskotalo na marburské náboženské rozpravě r. 1529 především pro otázku Večeře Páně. Pro Zwingliho byla Večeře Páně jenom vzpomínkovou hostinou, při které si obec měla pouze připomínat, že Pán za nás zemřel. Luther velmi rozhodně trval na skutečné přítomnosti Kristově ve Večeři Páně, popíral sice (katolickou) přeměnu podstaty (transsubstanciaci), vysvětloval však reálnou přítomnost (pro tělo nemožnou) Boží všudypřítomností. Rozhodující byl různý výklad Písma. Luther chápal <i>hoc est corpus meum</i> gramaticky reálně („slovo je dost mocné”) a nechtěl připustit žádné mudrování o slově <i>est</i>; Zwingli mu přiznával jen signifikativní platnost. Protože oba trvali na své interpretaci Písma, jejich cesty se rozešly. Luther Zwingliho vždy nenáviděl a odmítal.</p>

  <h3 id="toc_2">2. Dějiny novokřtěnců</h3>

  <p>Další historie novokřtěnců probíhala úplně jinak než historie Zwingliho. Zůstal jim společný princip Písma a spiritualismus, zvláště v otázce Večeře Páně a v pojetí svátostí.</p>

  <p><i>K nejotřesnějším zkušenostem reformace patřilo, že se z kruhu lidí získaných pro evangelium stále znovu oddělovaly skupiny s odlišným chápáním Písma, které uváděly v nebezpečí vlastní hodnověrnost a stávaly se nepřáteli v zemi nikoho mezi oběma frontami</i> (Fuchs). Nejen Luther, ale i Zwingli, Kalvín a všichni reformátoři se rozhořčeně obraceli proti sektářům, kteří si Písmo vykládali jinak než oni a odvolávali se na vnitřní hlas a Ducha.</p>

  <p>Skoro v tutéž dobu jako v Curychu vyvstala myšlenka nového křtu a nové říše Boží v jiné pravlasti reformace, v Sasku, u žitavských proroků a u Tomáše Müntzera. Pro nepřátelství k jakékoli vrchnosti a pro radikální odmítání existujícího státního a církevního pořádku se novokřtěnci jevili jako nepřátelé státu a revolucionáři. Hnutí se rychle šířilo zvláště na venkově, kde mu popřávali sluchu sedláci zklamaní po selské válce; to činilo novokřtěnectví zvlášť podezřelým. Již na říšských sněmech ve Špýru r. 1529 a v Augsburgu r. 1530 byly vydány zákony, které novokřtěncům hrozily smrtí. Luther i Melanchthon se vyslovili pro tyto zákony.</p>

  <p>Tomáš Müntzer první vystoupil s ideou blízkého příchodu tisícileté říše, ve které budou všichni „bezbožníci” zničeni a vládnout budou jen „pokřtění”. V této neklidné době nalézal velký ohlas v kruzích sociálně utiskovaných rolníků a drobných řemeslníků. Na západě tuto myšlenku šířil laický kazatel a apoštol novokřtěnectví Melchior Hoffmann; kázal a procházel severním Německem a Nizozemím, působil v Amsterodamu a nakonec ve Štrasburku. Prorokoval, že se město Štrasburk stane po krvavých událostech, jež kladl do r. 1533, sídlem nového nebeského Jeruzaléma. Přibývalo mu stoupenců hlavně v Amsterodamu a Nizozemí. Ale r. 1533 byl ve Štrasburku uvězněn a zemřel po desetiletém pobytu ve vězení.</p>

  <p>Říše novokřtěnců však vznikla nikoli ve Štrasburku, ale v Münsteru ve Westfálsku. Tam působil v reformačním směru od r. 1531 kaplan Bernard Rothmann. Biblicismus a humanismus se zprvu ještě proplétaly. Rothmann tonul v nejistotě. Napřed se obrátil do Wittenbergu a potom do Štrasburku, kde ho Capito seznámil s učením Zwingliho. Přes zwingliánství se dostal k novokřtěnectví. Jak rostly v Münsteru náboženské zmatky, získával Rothmann větší vliv. Zatímco katolíci zápasili s protestanty, on se nečekaně prosadil. Od května r. 1533 hlásal nutnost křtu dospělých.</p>

  <p>V Nizozemí se počátkem listopadu r. 1533 v Amsterodamu stal předákem novokřtěneckého hnutí Jan Matthys. Neúnavně hlásal příchod nové říše Boží a meč ke zkáze bezbožníků. Rozesílal své apoštoly, aby kázali v tomtéž smyslu a křtili. Dva z nich přišli počátkem ledna r. 1534 do Münsteru. Bernard Rothmann a řada jiných se od nich dali pokřtít. Jako blesk se šířila zvěst, že Münster je vyvolen za novou říši Boží. Ze všech stran se tam hrnuli novokřtěnci. Jen v lednu r. 1534 se dalo pokřtít za týden 1400 lidí. Pospíšili si tam také Jan Bockelson a Jan Matthys, aby zřídili „nový Sion”.</p>

  <p>Co se pak dělo, bylo jako hrozný přízrak. Již v únoru r. 1534 strhli novokřtěnci v Münsteru na sebe moc. Jeden z jejich předáků, Knipperdolling, se stal purkmistrem. Panství ve městě převzal prorok Jan Matthys. Všichni „bezbožníci”, kteří se nedali znovu pokřtít, byli vyhnáni. Biskup oblehl město. Když při jednom výpadu počátkem dubna r. 1534 Matthys padl, stal se jeho nástupcem Jan Bockelson, zvaný Jan z Leydenu. Nastala hrůzovláda. Za tísně obléhání dal se Jan provolat <i>novým králem Izraele</i>, Rothmanna, Knipperdollinga a Krechtinga jmenoval svými hodnostáři a ze svých nohsledů si vytvořil tělesnou stráž. Situaci dokresloval hlad a skvělé slavnosti, společenství majetku a mnohoženství i popravy „bezbožníků”. Dne 25. června 1535 se konečně obléhatelům podařilo města dobýt. Kristova říše v Münsteru skončila po krvavých pouličních bojích. Rothmann padl, Jan z Leydenu, Knipperdolling a Krechtig byli po sedmiměsíčním vězení v lednu r. 1536 na dómském náměstí veřejně umučeni a jejich mrtvoly v klecích pověšeny na Lambertově věži.</p>

  <p>Po novokřtěnských výstřelcích v Münsteru jednak nastalo všude neobyčejně tvrdé pronásledování, jednak došlo k vnitřní změně v samotném novokřtěnectví. Radikálové byli vyloučeni. Do čela se r. 1536 postavil Menno Simons, bývalý kněz ve Východním Frísku. Vzdal se naprosto používání moci a usiloval o Boží království chápané úplně duchovně, které se velice přísně vyhýbalo jakékoli světské moci. Jeho stoupenci, mennonité, žili jako tiší v zemi. V učení a obyčejích byli (vlivem Zwingliho) blízcí reformovaným, ale neuznávali žádná závazná reformistická vyznání. Občas měli hojně přívrženců, zvláště v nižších lidových vrstvách.</p>

</body>

</html>