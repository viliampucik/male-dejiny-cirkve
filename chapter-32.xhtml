<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h2>§ 32 TEOLOGICKÁ VĚDA A UNIVERZITY</h2>

  <p>Raný středověk se spokojoval s tím, že tradoval a dále rozvíjel teologii Písma v duchu starokřesťanské patristiky. Zintenzivnění církevního života v11. stol. však vedlo k větší diferenciaci teologického myšlení v 12. a 13. stol. Čím více křesťanský Západ pod papežským vedením srůstal v jednotu, tím živější byl duchovní styk mezi národy. Výměna myšlenek podněcovala k mnohostrannějšímu promyšlení tradičních poznatků. Nové aspekty přinášelo rozšíření obrazu světa křížovými výpravami. Těžiště vědecké práce se přesunovalo z klášterů na nově vznikající univerzity.</p>

  <h3 id="toc_1">1. Scholastika a její představitelé</h3>

  <p>Benediktin Ruprecht z Deutzu († 1135) tkvěl ještě v staré tradici. Ale Berengar z Toursu († 1088) už nastoupil vlastní cestu. V nauce o Poslední večeři popíral reálnou přítomnost těla Kristova. Chléb a víno jsou podle něho jen symboly, konsekrací se nemění, ale nabývají pouze nadpřirozené síly. Když jeho nauka Byla r. 1079 v Římě odmítnuta, podrobil se. Čtvrtý lateránský koncil r. 1215 rozhodl, že konsekrace ve mši sv. působí skutečnou změnu podstaty, a razil pro to výraz <i>transsubstanciace</i> (přepodstatnění).</p>

  <p>Za „otce scholastiky” se označuje <b>Anselm z Canterbury</b> († 1109). Pokusil se s použitím tradičních myšlenek nově proniknout rozumem celý obsah víry a nově jej vypracovat. Víra se <i>může</i> podepřít rozumem, ba přímo to vyžaduje: <i>quaerens intellectum</i> (víra hledající rozum). Například existence Boží se neprokazuje jen ze zjevení Písmem sv., ale lze ji poznat i rozumem ze stvoření; Zavedl tzv. ontologický důkaz existence Boží. Už se vyskytl problém <i>víra a rozum, zjevení a přirozené poznání</i>. Také v christologii a nauce o vykoupení šel vlastní cestou (nauka o satisfakci = dostičinění). Nejvýznamnějším teologem rané scholastiky byl bystrý, ale nevyrovnaný <b>Petr Abélard</b> (1072-1142). Svou dialekticko-kritickou metodou <i>Sic et non</i> (Ano a ne) se snažil proniknout do všech hlubin; při tom místy stíral hranice mezi vírou a věděním; proti němu vystupoval Bernard z Clairvaux; na synodě v Sens (1141) byly některé Abélardovy články zamítnuty.</p>

  <p>Kolem roku 1140 se pokusil kamaldolský mnich <b>Gracián</b> († 1158), boloňský mistr, shromáždit rozptýlené církevní právní normy (= <i>canones</i>).Jeho <i>Concordantia discordantium canonum</i>,později prostě zvaná <i>Decretum Gratiani</i>, se stala základem díla <i>Corpus juris canonici</i> (Soubor kanonického práva), které zůstalo až do r. 1918 směrodatným zákoníkem církve. Během středověku byly k němu připojeny některé další sbírky: <i>Liber extra decretum</i>Řehoře IX. (1234), <i>Liber sextus decretalium</i>Bonifáce VIII. (1298), <i>Constitutiones Clementinae</i> (1317) a tzv. <i>Extravagantes</i>, tj. výnosy papežů z pozdější doby. Gracián se nazývá <i>otec kanonistiky</i>. Soubornou dogmatickou učebnici napsal pařížský mistr a pozdější biskup <b>Petrus Lombardus</b> († 1160). Jeho Sentence (<i>Sententiarum libri IV</i>) se používaly po celý středověk.</p>

  <p>Teologický rozvoj dosáhl absolutní výše teprve ve 13. stol. v tzv. <i>vrcholné scholastice</i>. Oklikou přes arabské a židovské myslitele (Avicenna, † 1037 v Orientě; Averroes, † 1198 ve Španělsku, žid Maimonides, † 1204) se Západ blíže seznámil s řeckým filozofem Aristotelem († 322 př. Kr.). Když byl Aristoteles zbaven pohanského obsahu a po křesťansku „pokřtěn”, byl jeho způsob, jak pohlížet na svět a na problémy ducha, přijat za vzor teologického zpracování světa křesťanské víry. Zdálo se, že jeho pojmová řeč se k tomu výborně hodí. Tak vznikla <i>moderní</i>filozoficko-teologická metoda, která brzy našla velký ohlas u mladých žebravých řádů. Nejvýznamnějšími představiteli vrcholné scholastiky byli u dominikánů Albertus Magnus (Albert Veliký † 1280), Tomáš Akvinský († 1274) a Mistr Eckhart († 1328), u františkánů Alexander Halský († 1245), Bonaventura († 1274) a Duns Scotus († 1308).</p>

  <p><b>Albert</b>, původem ze Švábska, který r. 1223 vstoupil do dominikánského řádu, učenec univerzálního vědění (<i>doctor universalis</i>,zvaný „Veliký”), učil v Kolíně a v Paříži; v Paříži (1243-47) byl jeho žákem Tomáš Akvinský a doprovázel jej také do Kolína (1248-52), když tam byl Albert r. 1248 vyslán, aby založil novou řádovou vysokou školu (<i>studium generale</i>).Albert patrně první systematicky užíval aristotelské metody v křesťanské teologii.</p>

  <p>V tom jej daleko předčil jeho velký žák <b>Tomáš Akvinský</b>, narozeny 1226/1227 v Roccasicca u Neapole; r. 1244 přes silný odpor rodiny vstoupil do dominikánského řádu, v letech 1245-1252 poslouchal Albertovy přednášky a pocítil jeho plodný vliv. Tomáš vyučoval v Paříži (1252-1259, od r. 1256 jako univerzitní profesor), v Římě (1259-1269), znovu v Paříži (1269-1272) a v Neapoli (1272-1274). Kromě klasické <i>Summa theologiae</i>,nepřekonatelného souborného podání křesťanského náboženství na filozoficko-teologickém základě křesťanského aristotelismu, sepsal Tomáš četná jiná díla, např. <i>Summa contra gentiles</i> (1264), <i>Quaestiones quodlibetales, Quaestiones disputatae</i>, komentáře k Písmu sv., k Aristotelovi aj. Byl nejgeniálnější středověký teolog, kromě toho také velký mystik a světec (<i>doctor angelicus</i>).</p>

  <p>Františkán <b>Bonaventura</b>, narozený 1217/1218 u Viterba, vstoupil do řádu 1243, studoval a vyučoval zároveň s Tomášem Akvinským v Paříži (1253, popř. 1257-74). Jeho teologie je silně mystická (<i>doctor seraphicus</i>)a orientovaná na Augustina a Platóna, zvláště jeho krátký přehled dogmatiky (<i>Brevioloquium</i>, 1257) a hojně čítané mysticko-vzdělávací <i>Itinerarium mentis ad Deum</i> (Putování duše k Bohu, 1259). Zatímco Tomáš pracoval více s rozumem, Bonaventura se silně zaměřoval na vůli; pro Tomáše bylo cílem poznání Boha, pro Bonaventuru láska k Bohu. Tento duchovní rys vtiskl teologii svého řádu. Jako generál (nejvyšší představený) řádu (1257-1274) měl vedle učitelské činnosti v Paříži stále smysl pro praktické úkoly duchovní správy. Aby překonal v řádu napětí mezi konventuály a spirituály, sepsal životopis sv. Františka.</p>

  <p>V Bonaventurově teologické linii pokračoval jeho řádový bratr Duns Scotus. Narodil se kolem r. 1265 ve Skotsku; jeho učitelská činnost v Paříži (1305-1307) a v Kolíně (1307/1308), kde zemřel, byla krátká, ale plodná. Dal silné podněty teologii svou bystrou, kritickou metodou a christocentrickou a mariánskou spekulací (vyložil neposkvrněné početí Mariino jako anticipované vykoupení skrze Krista). Také Duns Scotus zdůrazňoval prvenství vůle, svobody a lásky. Označuje se <i>za poslední velkou postavu vrcholné scholastiky</i> (Grabmann).</p>

  <h3 id="toc_2">2. Vznik univerzit</h3>

  <p>Střediskem teologických studií a vědy vůbec byly v té době nově zakládané univerzity. Kolem r. 1200 se spojili mistři (magistři) různých pařížských škol ve zvláštní sdružení <i>universitas magistrorum</i>, které bylo brzy uznáno církví i státem za samostatnou korporaci. Řehoř IX. jí v r. 1231 propůjčil nezávislost na biskupovi a udělil četná privilegia. V tutéž dobu se vyvinula taková <i>universitas</i> v Bologni, ale tam byli hlavními nositeli sdružení studenti (<i>universitas scholarium</i>). V následující době vznikla podobná sdružení na mnoha místech.</p>

  <p>Nazývala se prostě „univerzity”. Proslulá vědecká střediska byla ve Francii kromě Paříže Montpellier, v Itálii mimo Bolognu Padova (1222) a Neapol (1224), v Anglii Oxford a Cambridge, ve Španělsku Palencia (1209) a Salamanka (1220). Ostatní Evropa následovala teprve kolem poloviny 14. století: Praha 1348, Vídeň 1365, Heidelberg 1386, Kolín 1388, Krakov 1364 - obnovena 1400, Pécs 1367. Nejváženější a nejvíce navštěvovaná byla Paříž, „Matka věd”. Kolem r. 1258 tam založil Robert de Sorbon kolej pro chudé studenty teologie. I když přibyly četné další nadace, přešlo jméno Sorbonna na celou pařížskou univerzitu. V Paříži se pěstovala hlavně filozofie, v Bologni převládala právní věda. Všichni studenti, kteří byli ještě velmi mladí, procházeli nejprve filozofickou fakultou (<i>facultas artium</i>), pak si teprve mohli vybrat k odbornému studiu některou ze tří vyšších fakult: teologickou, juristickou nebo medicínskou.</p>

  <p>Univerzity se lišily od místních škol (<i>studium particulare</i>) tím, že přijímaly studenty a mistry odevšad a že jejich univerzitní hodnosti (grady) měly platnost na celém křesťanském Západě. Odráželo se v nich cosi z univerzality jednotného západního ducha. Kromě <i>sacerdotia</i>a <i>imperia</i>se počítalo studium za samostatnou, třetí „světovou autoritu”. Kolínský kanovník Alexander von Roes připisoval r. 1284 v duchaplné symbolické básnické skladbě <i>Pavo</i>Italům <i>sacerdotium</i>, Němcům <i>imperium</i>a Francouzům <i>studium</i>jako zvláštní úkoly ve službách západního společenství národů. Promoce na doktora na některé univerzitě se rovnala udělení šlechtictví. Věda pošlechťovala!</p>

</body>

</html>