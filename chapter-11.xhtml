<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h2>§ 11 ZÁPADNÍ TEOLOGIE. AUGUSTIN A SPORY O NAUKU O OSPRAVEDLNĚNÍ A MILOSTI</h2>

  <p>Zatímco na Východě se vedly boje o trinitární a christologické problémy, Západ se zabýval hlavně otázkami soteriologickými. Nešlo zde tolik o metafyzické spekulace, které byly velice blízké Řekům, ale spíše o praktické, docela osobní problémy spásy, které se přímo a naléhavě dotýkaly křesťanského života: svoboda lidské vůle a hřích, prvotní stav milosti a dědičná vina, nutnost a působení milosti v procesu ospravedlnění každého jednotlivce.</p>

  <p>S tíhnutím k morálně asketické oblasti se setkáváme již záhy v severní Africe. Tam se nejvíce rozšířil montanismus a Tertulián jej dokonce ještě zostřil. Ve svých spisech se s oblibou zabýval nábožensko-mravními tématy. Jeho rigorismus působil ještě v polovině 3. stol. v Kartágu při sporu o znovupřijetí „padlých” do církve a tvrdou linii zastával také Cyprián při sporu o křest kacířů. Počátkem 4. stol. prosazoval v severní Africe stejné rigoristicko--entuziastické tendence donatismus. Ačkoliv proti němu zasáhl Konstantin a nicejský koncil jej odsoudil, donatismus se udržel a více než sto let rozděloval severoafrickou církev.</p>

  <p>Stejné síly působily i v Římě. Novatianus a jeho stoupenci, <i>čistí</i> (katharoi), obviňovali velkou církev z laxnosti a nesvatosti. Ve Španělsku vyvolal koncem 4. stol. Priscilián asketické hnutí, které se velmi šířilo a brzy vzbudilo pohoršení. Udrželo se i po kruté popravě svého původce (385) a zaměstnávalo španělskou církev ještě dlouhou dobu. Kolem r. 400 konečně vystoupil britský mnich Pelagius, vzdělaný muž přísných mravů, s etikou příliš zdůrazňující sílu lidské vůle. Asi do r. 410/411 žil v Římě, pak odešel do severní Afriky a odtud na Přední východ. Jeho nauka svědčila o vysoké mravní úrovni; vypracoval ji proti manicheismu, který popíral mravní dobro - byla čistě pragmatická, neměla dogmatickou hloubku, milost v ní neměla takřka žádnou úlohu; člověk ji nepotřebuje k tomu, aby dobře jednal, ale jen k tomu, aby mohl dobře jednat s větší snadností. Všechno je vposledku věcí dobré vůle. Proti pelagianismu vystoupil Augustin.</p>

  <p>Skoro sto let po Cypriánovi se na Západě takřka nevyskytl významný teolog; najednou se v 2. pol. 4. stol. ukázala trojice hvězd první velikosti: Ambrož Milánský, Jeroným a především Augustin; mohli se důstojně postavit po bok současným řeckým teologům. Později následovali Lev Veliký a Řehoř Veliký.</p>

  <h3 id="toc_1">1. Ambrož (339-397)</h3>

  <p>Narodil se v Trevíru, jeho otec byl praefectus praetorio (velitel císařské gardy) pro Galii. Ambrož byl správcem provincií Ligurie a Emilie, a když ho lid r. 374 nečekaně zvolil milánským biskupem, nebyl ještě pokřtěn. Od té chvíle se zcela dal do služeb církve a stal se prvním ze čtyř velkých západních církevních učitelů. V kázáních, řečích a spisech potíral arianismus a dopomáhal k vítězství nicejskému vyznání víry. Původem a tradicí byl zápaďan a Říman, jeho myšlení bylo neustále zaměřeno k praktickým problémům. Ve výkladu Písma a v celé teologii dával přednost mravním a sociálním aspektům. Zajímaly ho otázky pokání, hříchu a milosti. Podporoval asketické hnutí a tak se stal jedním z průkopníků západního mnišství. Jako přítel a poradce císaře Graciána (375-383), Valentiniána II. (375-392) a Theodosia I. (379-395) měl rozhodující vliv na jejich církevní politiku a stal se tak vedoucí osobností západní církve. Je typický zápaďan i v tom, že vystupoval proti politickému monofyzitismu na dvou stranách: bránil politické moci zasahovat do církevněnáboženské oblasti a přiznával jí samostatnost a pořádkovou funkci v občanském životě. Tím se distancoval od byzantského systému, ve kterém si císař jako Boží náměstek osoboval v obou oblastech neomezené panství (teokracie). Západní myšlení je dualistické i v oblasti politické. Papež Gelasius (492-496) později jasně formuloval v dopise císaři Anastasiovi poměr církve a státu svou naukou o dvojí moci, která důrazně rozlišuje impérium a sacerdotium, a tím vystupuje proti jejich východořímskému ztotožňování. Ambrož tuto nauku již prakticky prováděl.</p>

  <p>Odvážil se totiž v četných konfliktech s císařským dvorem odmítnout státní církevnictví a Theodosia Velkého přinutit k církevnímu pokání, když na sebe uvalil krvavou vinu ukrutným masakrem v Soluni r. 390. Přitom zůstával knězem a duchovním správcem, sám se nikdy nemísil do politiky, ale nejvyšší zásadou mu byla péče o duše. <i>I císař je v církvi, nestojí nad ní</i>, jde-li o věci víry a spásy. Duchovní správa, bohoslužba a charita naplňovaly jeho život tak přesvědčivě, že svou vnitřní silou získával každého, kdo s ním přišel do styku. Má zásluhu na obrácení Augustina. Ambrož žije v církvi také jako básník církevních hymnů.</p>

  <h3 id="toc_2">2. Augustin</h3>

  <p>Narodil se 13. listopadu 354 v Tagaste v Numidii jako syn pohanského otce Patricia a zbožné křesťanské matky Moniky. Byl vychován křesťansky, ale nebyl pokřtěn. Později viděl příčinu zmatků svého mládí v nedostatku milosti. Za studentských let se úplně odvrátil od křesťanské víry. Toto bloudění líčí temnými barvami ve Vyznáních (<i>Confessiones</i>, napsány kolem r. 400). Roku 372 se mu narodil nemanželský syn, dal mu jméno Adeodatus († 389); s matkou svého dítěte se rozešel teprve kolem r. 385. V těchto letech upadl do manicheismu a v té sektě setrval skoro devět let (asi 374-383); imponovala mu dualistickým pojetím dobra a zla, kritikou křesťanství a odmítáním jakékoli autority ve věcech víry. Tehdy se rozešel s matkou. Po ukončení studia rétoriky v Kartágu se nakrátko usadil v Tagaste jako učitel gramatiky, potom působil až do r. 383 jako učitel rétoriky v Kartágu; po jednoročním pobytu v Římě přesídlil na podzim r. 384 do Milána a převzal tam úřad učitele rétoriky. Poznal Ambrože, poslouchal jeho kázání a nalezl jeho působením opět cestu do církve. O Velikonocích r. 387 se dal od Ambrože se svým synem Adeodatem pokřtít. Roku 388 se Augustin vrátil do Afriky a vedl v Tagaste s několika přáteli v ústraní klášterní život. Při návštěvě v městě Hippo na začátku r. 391 jej biskup Valerius přiměl k tomu, aby se dal vysvětit na kněze. Jako učitel katechumenů a kazatel si získal takové zásluhy, že jej Valerius r. 395 ustanovil svým koadjutorem a vysvětil jej na spolubiskupa. Roku 396 Augustin po něm nastoupil na biskupský stolec v Hippo a zůstal na něm skoro 35 let. Zemřel 28. srpna 430, když jeho biskupské město obléhali Vandalové.</p>

  <p>Augustinova osobnost a jeho historický význam jsou obrovské. Je <i>pro nás nejlépe známým mužem křesťanského starověku</i>. Ve Vyznáních velebí působení Boží milosti, která ho po mnohých oklikách přivedla k správnému cíli. Protože na sobě samém poznal lidskou slabost a ubohost, mohl a musel ze všech sil odporovat pelagianismu, vyznávajícímu pyšně lidskou vůli. Spor s Pelagiem vedl Augustin od r. 412 s vášnivostí, která ukazuje, že v pozadí jeho zápasu byly osobní zážitky. Roku 418 prosadil odsouzení pelagianismu. Proti této herezi bojoval i po smrti Pelagiově († okolo 422), často polemikou, která někdy zasahovala příliš daleko a v strohých formulacích mluvila o výhradním působení milosti a o absolutní predestinaci. Tím se stal na jedné straně <i>učitelem milosti</i>, ale na druhé straně poskytl později heretikům východisko pro bludné nauky. Na něj se odvolávali Luther, Kalvín a jansenisté; nebrali v úvahu, že augustinovské formulace byly myšleny jako antiteze k nesprávné nauce, která člověku připisovala schopnost dosáhnout spásy vlastními silami, a tak dospěli k závěrům, jež Augustin nevyvozoval.</p>

  <p>Augustin byl především duchovní pastýř. Svůj biskupský úřad vykonával s horlivostí, ať šlo o kázání, o liturgii, nebo péči o chudé. Pro spásu svěřených duší potíral hereze: pelagianismus, manicheismus a donatismus. Nevyhýbal se střetnutí s okolním světem, ačkoli stále vedl takřka mnišský život a stal se jedním z otců západního mnišství (odvozuje se od něho augustiniánská řehole). Vedle toho byl svrchovaně spekulativní duch a spojoval hloubku myšlení s tvůrčí silou. Svým věděním obsáhl antickou filozofii a kulturu a svým imponujícím literárním dílem je zprostředkoval potomstvu. Je jedním z velkých tvůrců středověké západní kultury a po mnoha stránkách působí dodnes. Zůstával největší autoritou i ve středověké teologii, rovnocenného partnera našel až v Tomáši Akvinském. Je to největší antický církevní učitel Západu.</p>

  <p>Měl velký význam pro další vývoj ještě po jiné stránce. Duchovní pastýř Augustin, jehož celé bytí bylo soustředěno na Boha a duše a jehož působení bylo celé prodchnuto láskou, určil do značné míry pozdější kurs církve vůči heretikům. Sám na sobě v mladých letech zakusil, jak obtížné je hledat a najít pravdu. Když nastoupil biskupský úřad, byl plný dobré vůle zachovávat vůči všem zbloudilým svrchovanou ohleduplnost. Potom však zažil strašlivé neštěstí rozkolu. Severoafrická církev byla rozervána donatismem. Donatistická proticírkev, mající vlastní hierarchii a dobře fungující organizaci, se považovala za církev „čistých”, zbožných a svatých; šířila nedůvěru, nepřátelství a pohrdání vůči stoupencům katolické církve, zvláště vůči jejím biskupům, a vnášela ducha nízké, nenávistné polemiky do každé farnosti. Také Augustin měl v Hippo vedle sebe donatistického protibiskupa. Denodenně prožíval, že církevní rozkol je nejhorší ze všech zel, a nebyl s to jej odstranit.</p>

  <p>Augustin se o to pokoušel po dobrém. Snažil se písemně a ústně o rozmluvu se svým donatistickým spolubratrem; vyjednával a pustil se do literární polemiky s donatisty. Protivná strana se chovala odmítavě. Fronty byly už odedávna vyhroceny. Blouzniví náboženští radikálové mezi donatisty, zvaní <i>curcumcellionové</i>, kteří se označovali za světce, bojovníky za víru a Kristovy vojáky, táhli krajem jako žebráci nebo jako ozbrojené hordy. Neštítili se násilí a teroru a požadovali v občanském životě sociální zákony (zrušení otroctví, péči o chudé atd.) a v církevní oblasti rigoristické reformy ve smyslu donatismu. Všude bojovali za jeho rozšíření. Neustále docházelo k boření katolických kostelů a k týrání duchovních a věřících. Konec tomuto hnutí učinilo teprve panství Vandalů (430).</p>

  <p>I Augustin musel uznat, že vůči tomuto fanatismu, který rozněcovali donatističtí biskupové, zaznívá hlas rozumu a lásky bez odezvy. Při náboženské rozpravě, kterou uspořádal a řídil r. 411 v Kartágu, stálo 286 přítomných katolických biskupů proti železné frontě 279 donatistů. Katolíci jim vyšli co nejvíce vstříc, ale nedocházeli sluchu. Augustin a biskupové byli ochotni vzdát se pro svrchované dobro jednoty a míru v katolické církvi svých úřadů, vrátí-li se donatisté ke společenství víry. Jejich velkomyslnost se setkala s pohrdavým odmítnutím a s hrozbou nového násilí. Katolíci dobře věděli, co to znamená, když se k novému teroru povzbuzují náboženští fanatikové, kteří pokládali za mučednictví, když padnou v boji proti katolíkům.</p>

  <p>Za této situace Augustin <i>přiznal právo trpkému ,compelle intrare'</i> (Lortz). Poslouží se pravdě lépe, když se dá přednost právu a násilí před láskou, nebo když se dá přednost lásce před násilím? Nemohlo se toto dilema zdát nakonec sporné? A tak Augustin po trpké zkušenosti první ospravedlňoval na základě Bible užití síly v otázkách víry. V podobenství o velké hostině, když se pozvaní zdráhali přijít, pravil Kristus ústy hospodáře služebníkovi:... <i>Vyjdi za lidmi na cesty a k ohradám a přinuť je, ať přijdou</i> (compelle intrare), <i>aby se můj dům naplnil</i> (Lk 14,23). Augustin tato slova vyložil zcela nesprávně a viděl v nich výzvu, aby se nepoddajní heretikové nebo pohané nutili ke vstupu do církve případně násilím (CSEL 52, 226n.). Nemohl ještě tušit, k jak strašným důsledkům jeho nesprávná interpretace povede. Brzy byla zformulována právní zásada: <i>Heretikové mají být nuceni k vlastní spáse i proti své vůli</i> (Decr. Gratiani 38 C. 23q. 4) a nakonec se stala, opírajíc se o autoritu Augustinovu, základem středověké inkvizice. Na tuto zásadu se odvolával Luther při svém nešťastném postoji k sedlákům r. 1525 a o několik let později k novokřtěncům (1529). Kalvín jí odůvodňoval své krvavé rozsudky ve věcech víry v Ženevě. V Novém zákoně se ovšem mamě hledá ospravedlnění násilných opatření v náboženské oblasti. Písmo zná vím jen jako svobodnou odpověď člověka na Boží volání. Zůstane nevysvětlitelným tajemstvím, že odpovědnost za pozdější chybný vývoj padá právě na Augustina, který sám na sobě zažil obrácení po dlouhých oklikách jako volání milosti. Augustin ovšem nikdy neschvaloval trest smrti pro heretiky. Ten je produktem zasahování stáhli moci (ve středověku se říkalo <i>brachium saeculare</i> = světské rameno) do náboženské oblasti; hereze se totiž považovala nejen za poškození víry, ale i obecného blaha, za jehož základ se pokládala jednota víry.</p>

  <h3 id="toc_3">3. Jeroným</h3>

  <p>Narodil se kolem r. 347 ve Stridonu (v Dalmácii), záhy přišel do Říma (okolo r. 354) a dostalo se mu tam vynikajícího vzdělání. Při cestě do Galie poznal v Trevíru osadu mnichů a rozhodl se žít mnišským životem. V Akvileji žil nějaký čas v kruhu asketických přátel; pak se vydal na pouť do Jeruzaléma, cestou onemocněl a přitom se v Antiochii věnoval exegetickým studiím; naučil se řecký a hebrejsky. V letech 375-378 vedl v chalkidské poušti Bohu oddaný poustevnický život. Roku 379 se dal v Antiochii vysvětit na kněze a odebral se do Konstantinopole (380/381), aby poslouchal Řehoře Naziánského; spřátelil se tehdy také s Řehořem z Nyssy. Pak jej papež Damasus povolal do Říma. Od r. 382 do r. 385 žil na papežském dvoře a pracoval na papežův příkaz na revizi latinského textu Bible; plodem této práce byla pozdější tzv. Vulgáta. Byl důvěrníkem papeže, který ho, jak se zdá, určil za svého nástupce. Po smrti Damasově (11. 12. 384) však byl Jeroným při volbě opominut. Znelíbil se římskému kléru se svými asketickými názory - byl v Římě středem kruhu asketů - a bezohlednou kritikou zlořádů. Odešel z Říma (385) a odebral se přes Antiochii k různým mnišským osadám v Palestině a Egyptě. Roku 386 se trvale usadil v Betlémě a zemřel tam 30. září 419 nebo 420.</p>

  <p>Z Říma ho následovala zbožná a bohatá žena Paula. Poskytla prostředky na stavbu tří ženských klášterů a mužského kláštera v Betlémě, který Jeroným vedl. Za 34 let nepřerušené činnosti zde vytvořil literární dílo obrovského rozsahu a obsahu. Byl <i>nepochybně nejučenější ze všech latinských církevních otců, největší polyhistor své doby</i> (Altaner). Přes jisté nedostatky a slabosti, plynoucí zvláště z prudké, horkokrevné povahy a nervózní popudlivosti, byl Jeroným ušlechtilý, přímý bojovník Kristův, zcela naplněný mnišským ideálem zbožnosti.</p>

  <h3 id="toc_4">4. Papež Řehoř I. Veliký (590-604)</h3>

  <p>Od 8. století se počítá za čtvrtého velkého západního učitele církve. Narodil se kolem r. 540 a stojí právě na rozhraní starověku a středověku. Pocházel z vysoké senátorské šlechty a byl již r. 572/573 římským městským prefektem. Po smrti svého otce Gordiana se Řehoř vzdal skvělé světské kariéry (asi r. 575), přeměnil rodový palác v Římě v klášter a zasvětil jej sv. Ondřeji. Později založil ještě šest dalších klášterů na zděděných statcích na Sicílii a sám žil jako přísný asketa v mnišské osamělosti. Ale již r. 579 byl vytržen ze svého klidu. Papež Pelagius II. jej poslal jako svého zástupce (apokrisiáře) do Konstantinopole a Řehoř tam pobyl do r. 585. Uprostřed dvorského ruchu na byzantském císařském dvoře žil jako mnich, zcela oddaný modlitbě a teologickým studiím. Vrátil se do kláštera, zůstal však papežovým rádcem a po jeho smrti byl zvolen jeho nástupcem, ačkoli se poctivě a energicky bránil.</p>

  <p>Historie mu dala jako papeži jméno „Veliký”. Jeho čtrnáctiletý pontifikát dosáhl vskutku světového historického významu. Osm set padesát čtyři zachovaných dopisů poskytuje pohled na Řehořovu rozvětvenou vnitřní i vnější činnost a ukazuje jeho ušlechtilou osobnost.</p>

  <p>Nejprve se Řehoř snažil změnit situaci církve obratnou organizací jejího pozemkového majetku (<i>patrimonium Petri</i>) a zvyšováním výnosů, aby pomohl obyvatelstvu, které vpády Germánů a stěhování národů uvrhly do bídy. V Itálii řádil hlad a epidemie. Z pastýřské, kněžské a sociální odpovědnosti podnikl papež všechno, aby zoufalým lidem ulehčil jejich osud: dal rozdávat obilí, chránil rolníky na italských a sicilských latifundiích před vykořisťováním a převzal také vojenskou a politickou ochranu města i venkova, protože Byzanc zklamala. Když v letech 592 a 593 obléhali Řím Langobardi, podařilo se mu pokojným vyjednáváním přimět je k odchodu.</p>

  <p>Epochální a do budoucna zaměřená byla Řehořova orientace na Západ. Skoncoval s jednostrannou závislostí Itálie a římské církve na císařské Byzanci a vedl vlastní politiku. Jasně poznal význam germánských národů pro budoucnost. Předně vybudoval dobré vztahy k franské dynastii; pak věnoval pozornost Anglii a zahájil pokřesťanštění Anglosasů tím, že k nim r. 596 poslal jako misionáře Augustina, převora svého římského kláštera sv. Ondřeje, a asi 40 mnichů. Nastoupením krále Rekkareda (586) došlo k obratu v ariánské říši Vizigótů. Řehoř se horlivě snažil, aby se odvrátili od ariánstvi a aby se západogótská církev těsněji spojila s církví římskou. Rovněž úspěšně připravil přechod Langobardů ke katolickému vyznání, v čemž ho podporovala katolická královna Theodelinda. Také se mu podařilo konečně odstranit schizma mezi římskou a milánskou církví, jež existovalo od sporu o tři kapitoly; tím položil základy k novému církevnímu vývoji v horní Itálii.</p>

  <p>Tím vším se vytvořilo pro něj a pro papežství dosud nebývalé vedoucí postavení na Západě.</p>

  <p>Ještě větší byl Řehořův význam pro vnitřní život církve. Reformoval klérus a napsal k tomu účelu hned na počátku své vlády <i>Liber regulae pastoralis</i>, velký programový spis pro kněžský život a působení duchovních pastýřů. Po celý středověk zůstalo toto dílo základem pro kněžské vzdělání vůbec. Řehořův spis <i>Moralia in Job</i> (595), morálně teologický a prakticky zaměřený komentář ke knize Job, se stal ve středověku základní příručkou morální teologie a asketiky. Ve čtyřech knihách Dialogů mj. načrtl obraz „západního otce mnišství” Benedikta z Nursie, a tím ho teprve učinil známým jako skutečného průkopníka mnišství na Západě. V oblasti liturgie zreformoval Řehoř mešní obřad a dal kánonu mše nynější podobu (<i>Sacramentarium Gregorianum</i>). Pravděpodobně reformoval též církevní zpěv. Zůstává otázkou, zda a jak dalece ho lze považovat za tvůrce tzv. gregoriánského chorálu. Později se mu neprávem přisuzovalo, že básnil a komponoval nové hymny, a dokonce že napsal traktát o hudbě. Důvodem bylo patrně to, že snad založil římskou scholu cantorum.</p>

  <p>Řehoř Veliký se stal vedle Augustina duchovním otcem a učitelem středověku. Nedosahuje sice velikosti Augustinovy, ale jeho působení jako muže na rozmezí věků a průkopníka nové budoucnosti bylo přesto nesmírně veliké.</p>

</body>

</html>