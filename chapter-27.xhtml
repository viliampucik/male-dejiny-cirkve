<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h2>§ 27 VELKÉ VÝCHODNÍ SCHIZMA Z ROKU 1054</h2>

  <p>Řeckovýchodní a latinskozápadní myšlení se už delší dobu vyvíjelo různými směry. Protiklady byly povahy liturgické, disciplinární, církevně politické a dogmatické. Napětí zvýšilo západní císařství za Karla Velikého a Oty Velikého, spor o úctu obrazů, územní nároky Byzantinců v Itálii (Ravenna, dolní Itálie) a rozšíření franského panství v Itálii. K zostření situace konečně přispělo i západní církevní uvědomění, probuzené reformou.</p>

  <p>Když papež německého původu Lev IX. (1049-1054) politicky zasáhl do jižní Itálie, kterou právě začali Normani odnímat Byzantincům, vyskytly se znovu konfliktní situace a rozpory. Byzantský císař Konstantin IX. a jeho jihoitalský náměstek Argyros byli nakloněni k tomu, uzavřít s papežem spojenectví a společně bojovat proti Normanům. Patriarcha konstantinopolský Michael Kerullarios (1043-1058) se však obával zasahování papeže do své jurisdikční oblasti, a sblížení se snažil překazit tím, že silně vyhrocoval církevní protiklady: uzavíral latinské kostely a kláštery v Konstantinopoli, ostře odsoudil, že latiníci užívají při mešní oběti nekvašeného chleba, zavrhoval celibát (kněžské bezženství), vytýkal, že latiníci přidali do vyznání víry <i>filioque</i> (a Syna) a mnoho jiného. Lev IX. vyslal do Konstantinopole jako své legáty kardinála Humberta de Silva Candida, svého kancléře Fridricha Lotrinského a arcibiskupa Petra z Amalfi. Zvláště první dva, původem lotrinští šlechtici, byli horliví stoupenci reformy. Úkolem poselstva bylo jednak vést jednání o spojenectví, jednak zastavit patriarchovy útoky.</p>

  <p>Vyjednávám v Konstantinopoli probíhala od začátku nešťastně. Vyslanci vystupovali vůči patriarchovi velmi sebevědomě. Opírali se o konstantinovskou donaci - ta byla ostatně tehdy i v Konstantinopoli uznávána za pravou a nikoli za padělek - a o absolutní papežský primát, odvozovaný z následnictví Petrova, a žádali uznání římského jurisdikčního primátu a západnických obyčejů, které označovali za jedině správné a odpovídající tradici. Ctižádostivý, sebevědomý a vypočítavý patriarcha všechna vyjednávání mařil a zdráhal se nakonec vyslance přijmout. Tu kardinál Humbert proti němu složil vášnivý pamflet a vypracoval exkomunikační bulu; položil ji 16. července 1054 na hlavní oltář chrámu Hagia Sofia před zraky lidu a kněžstva, připraveného k slavnostní bohoslužbě. Přitom hlasitě zvolal: <i>Videat Deus et judicet!</i> (Ať to Bůh vidí a rozsoudí!).</p>

  <p>Humbertem sepsaná exkomunikační bula <i>zřetelně ukazuje, jak dalece se západní církev vyvinula v novém, vlastním směru a jak málo porozumění měli stoupenci reformy pro mentalitu východní církve</i> (Dvorník). Pro nás je celý tento případ tím více ohromující, když jsme nuceni konstatovat, že šlo z velké části o tragické nedorozumění, o lidské selhání a o disciplinární otázky; spor o <i>filioque</i> nebyl ústřední. Dodnes je sporné, zda kardinál Humbert byl zplnomocněn k tak dalekosáhlým krokům. Papež Lev zemřel již 19. dubna 1054 a jeho nástupce Viktor II. (1055-1057) byl zvolen teprve 13. dubna 1055, takže papežský stolec byl neobsazený (vakantní). Tak se rovněž stalo, že Kerullarios neexkomunikoval ani papeže, ani římskou církev, ale jen vyslance. Nicméně roztržka nebyla urovnána. Schizma zůstalo dodnes přes obnovené pokusy o sjednocení.</p>

</body>

</html>