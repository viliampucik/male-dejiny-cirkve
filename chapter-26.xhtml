<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h2>§ 26 GREGORIÁNSKÁ REFORMA A SPOR O INVESTITURU</h2>

  <h3 id="toc_1">1. Svoboda církve</h3>

  <p>Od clunyjské řeholní reformy se gregoriánská (řehořovská) reforma liší církevně politickým zaměřením. Obě vyšly z pojmu <i>libertas ecclesiae</i> (svoboda církve). Cluny nejdříve chápalo tuto svobodu jako oproštění od vnějšího tlaku a zasahování knížat a biskupů do vnitřního života; pojem <i>libertas ecclesiae</i> se však brzy rozšířil a nabyl pozitivního obsahu. <i>Libertas</i> ve středověkém, germánském smyslu znamená zároveň souhrn všeho, co jednotlivec může konat nebo nekonat. Mluvilo se o „svobodách” (<i>libertates</i>) jako o souhrnu práv a povinností, na které si jednotlivec směl činit nárok na základě právního řádu nebo zvláštních privilegií. Když je někdo porušoval, bojovalo se o jejich obnovu.</p>

  <p>Obsahem <i>libertas ecclesiae</i>, která se stala cílem gregoriánské reformy, bylo rovněž nejprve osvobození církve od zásahů světské moci. Hnutí, které dostalo název a ráz od Řehoře VII., bojovalo proti způsobu, jak králové, knížata a šlechtici zakládali biskupství a opatství (laická investitura) a jak je často nestoudně finančně vykořisťovali (simonie). Požadovalo obnovení práva svobodné církevní volby, aby zajistilo samostatnost nábožensko-církevního oboru působnosti. Přitom zároveň samozřejmě vyžadovalo, aby církvi byla přiznána jí příslušející pozitivní práva k provádění jejího úkolu. Protože o tom dosud neexistovaly obecně platné právní normy, bylo úkolem hnutí tyto normy zformulovat a usilovat o jejich prosazení. Tak došlo ke sporu s politickou mocí.</p>

  <p>Mezitím však clunyjská reforma znovu probudila vědomí důstojnosti a samostatnosti církve a duchovního života. Došlo se k poznání, že převaha politického faktoru v uplynulých stoletích zásadně převrátila správný řád. Řehořovci argumentovali: jako duše stojí nad tělem, tak stojí církev nad státem. Z řeholní reformy tak vyrostla reforma církevně politická. Přitom nový duch uvedli do Říma sami němečtí císařové. Reformní myšlenka zasáhla papežství za německých papežů dosazených Jindřichem III. Pro reformu byl zaujat hlavně Lev IX. (1049-1054). Navrátil papežství jeho univerzální platnost a důrazně hájil práva papežského primátu. Když pak Mikuláš II. v r. 1059 dekretem o papežské volbě tento nejdůležitější akt v hierarchické církvi zbavil vlivu laiků a přenesl jej v podstatě na kardinály biskupy, bylo toto ustanovení sice namířeno přímo především proti stranickým machinacím římské šlechty, postihovalo však také německého krále a císaře, jehož zásah r. 1046 v Sutri ještě nadšeně pozdravovali opat Odilo z Cluny a Petr Damiani, nejhorlivější bojovník za reformy. Nyní se však jevil z hlediska očištěného pojetí církve jako nepřípustný. Mikuláš II. (1058-1061) sice v neurčité klauzuli ještě přiznával německému králi Jindřichovi IV. (1056-1106) při papežské volbě jisté čestné právo, ale toto privlegium nebylo přesněji stanoveno, a právě proto mohlo dojít k pozdějším rozporům.</p>

  <p>Dekret o papežské volbě byl ještě několikrát doplněn. Už kolem r. 1100 se volby účastnili všichni kardinálové; 3. lateránský koncil r. 1179 stanovil, že je k platné volbě nutná dvoutřetinová většina. Papež Řehoř X. zavedl v r. 1274 konkláve, ve kterém byli kardinálové voliči až do vykonání volby odloučeni od vnějšího světa. Konečně byl dekret kodifikován r. 1918 v kodexu kanonického práva (<i>Codex juris canonici</i>) a několik doplňků připojil Pius XII. r. 1945.</p>

  <h3 id="toc_2">2. Boj o investituru</h3>

  <p>Boj propukl, když na historickou scénu vstoupili Jindřich IV. (1056-1106) a Řehoř VII. (1073-1085), exponenti dvou protichůdných názorů.</p>

  <p>Mladý král žil ještě zcela v představě otonsko-sálské <i>říšské teologie</i> o sakrálním, skoro klerikálním (kněžském) království, které mělo své místo v hierarchické církvi, ba dokonce v jejím čele. Cítil se jako <i>rex et sacerdos</i> (král a kněz).</p>

  <p>Řehoř VII. jako mladý jáhen Hildebrand doprovázel r. 1046 sesazeného Řehoře VI. do vyhnanství v Kolíně a po jeho smrti se stal mnichem v Cluny-Lev IX. jej r. 1050 povolal nazpět do Říma; od té doby pracoval pro reformu a po smrti kardinála Humberta († 1061) se stal nespornou hlavou reformní strany v papežské kurii. Hlavním bodem jeho programu byl boj proti kněžskému manželství a simonii, především však proti investituře udělované laiky. Král byl přitom pro něho laikem jako kterýkoli jiný laik v církvi; jako křesťan je podřízen církvi a zavázán k poslušnosti. V duchu doby to směřovalo k desakralizaci království. Jakmile se Řehoř stal papežem, zformuloval své zásady v <i>Dictatus papae</i> (1075): Papež je nejvyšší hlava křesťanstva. Může nejen zasahovat do práv biskupů, ale je na základě své nejvyšší duchovní moci postaven i nad krále a císaře, může je dokonce sesazovat, jeví-li se to nutným z nábožensko-mravních důvodů. I když tyto zásady byly zprvu míněny patrně církevně nábožensky, jejich politický dosah byl jasný.</p>

  <p>Spor o investituru poskytl brzy podnět a příležitost tyto zásadní protiklady mezi papežstvím a císařstvím vyřešit. Mladý král Jindřich IV. právě uplatnil proti papežskému zákazu královské dispoziční právo při biskupské volbě v Miláně (1072). Na římské postní synodě r. 1075 Řehoř zostřil zákaz laické investitury a pod hrozbou klatby vyhlásil, že králi upírá jakékoli právo při obsazování biskupství. To však znamenalo zvrat otonského systému říšské církve, na kterém spočíval řád říše. Jindřich na papežský výnos nedbal. Na synodě (říšském sněmu) ve Wormsu došlo v lednu 1076 k dramatickým scénám. Jindřich podnítil proti papeži říšské biskupy, popuzené převratnými papežovými požadavky. Řehoř VII. byl prohlášen za sesazeného.</p>

  <p>Řehoř ihned odpověděl exkomunikací Jindřicha IV. a zprostil jeho poddané přísahy věrnosti. Klatbou, která postavila krále mimo křesťanské společenství, se stala zjevnou desakralizace království. Svět úžasem zatajil dech. Ale Jindřichovi stoupenci se rychle sjednotili. Knížata shromážděná v říjnu 1076 v Triburu dala králi ultimátum: do roka si musí od papeže vyprosit zproštění z klatby, jinak bude prohlášen za zbaveného trůnu a bude zvolen nový král.</p>

  <p>Tak nastoupil Jindřich v zimě 1076/1077 kajícnickou cestu do Canossy. Doprovázen ženou a dětmi a pouze malou družinou putoval za velkých nebezpečí přes Alpy. Papež se mezitím také vydal z Říma na cestu do Německa. Pobýval právě na pevném hradě Canossa na severním svahu Apennin, který patřil markraběnce Matyldě, když se Jindřich objevil v šatu kajícníka a tři dny čekal před hradbami, až bude vpuštěn (26.-28. ledna 1077). Na přímluvu svého kmotra clunyjského opata Huga a markraběnky dosáhl od Řehoře absoluce s podmínkou, že se ve sporu s německými knížaty podrobí papežovu rozhodčímu výroku.</p>

  <p>Pro tuto chvíli Jindřich zvítězil; byl opět pánem situace. Vcelku však Canossa znamenala pro německé království těžkou ránu, ze které se už nikdy nevzpamatovalo. Vedení Západu přešlo z císaře na papeže. Řehoř se ukázal silnějším.</p>

  <p>Přes papežovo odpuštění zvolila německá knížata již v březnu r. 1077 Protikrálem Rudolfa Švábského († 1080). Jindřich musel bojovat o královskou korunu. Německem otřásala občanská válka. Jindřichův poměr k papeži se brzy zase zhoršil. V březnu r. 1080 byl podruhé dán do klatby a sesazen. Jindřich reagoval tím, že proti Řehořovi postavil protipapeže Wiberta z Ravenny, který přijal jméno Klement III. (1084-1100), a vytáhl proti Římu. Řehoř VII. uprchl k Normanům do jižní Itálie. Zemřel 25. května 1085 v Salernu, navenek poražen, ve skutečnosti však vítěz.</p>

  <p>3. <i>Pokusy o řešení. Wormský konkordát</i></p>

  <p>Zápas pokračoval i po Řehořově smrti. Zásadní problém vztahu církve a státu nebylo možno tak rychle rozřešit. Byla to otázka dotýkající se hluboce celé struktury říše a společnosti. Vznikla rozsáhlá literatura o tom, co by se mělo postavit na místo dosavadní nábožensko-politické jednoty státu a církve, jejímž vrcholem bylo sakrální (posvátné) království. Odluka církve a státu byla nemožná. To se ukázalo, když se Paschalis II. (1099-1118) a Jindřich V. (1106-1125) v konkordátu v Sutri (únor 1111) dohodli, aby byla zrušena feudalizace církve a tím i její vnitřní spojení s říší. Německá říšská církev měla vrátit králi všechen majetek a všechna práva; nato se král chtěl ze své strany vzdát jakékoli investitury, která pak ovšem byla zbytečná. Jednotný bouřlivý odpor německých knížat a biskupů proti tomuto pokusu o řešení - považovanému za úplně nereálný a neproveditelný - ukázal, jak je nemožné obnovit poměry z dob prvotního křesťanství. Běh dějin se nedá obrátit zpět. Tak byl návrh zamítnut.</p>

  <p>Zbývala jenom možnost kompromisu. V dlouhých diskusích se dospělo k rozlišování duchovního úřadu od vnějších, světských správních úkolů (<i>temporalia</i>), aniž se věcně odtrhují. Wormský konkordát r. 1122 se pokusil řešit problém investitury tím, že se stanovila dvojí investitura: králi zůstala světská investitura s předáním světských statků a práv (<i>regalia</i> popř. <i>temporalia</i>) - jejím symbolem bylo podání žezla - a král se ze své strany vzdal duchovní investitury - tu přenechal církvi; respektoval kanonické volební právo, které zůstávalo vyhrazeno kléru a šlechtě biskupského kostela; od 13. stol. patřilo výhradně dómským kapitulám. Teprve po předchozí kanonické volbě a duchovní investituře (prstenem a berlou) uděloval král světskou investituru, a to v Německu ještě před svěcením na biskupa, v Itálii a Burgundsku až po něm.</p>

  <p>Skutečné řešení ústředního problému státu a církve tím nebylo nalezeno. Feudální vazba říšské církve se státem zůstala zachována po celý středověk, dokonce až do francouzské revoluce a velké sekularizace (1803). Tím zůstaly také styčné body a třecí plochy, na nichž vždycky mohly vzplanout rozpory a boje.</p>

  <p>Ve svých začátcích usilovala clunyjská reforma jen o svobodu a samostatnost církve ve státě. Gregoriánská reforma už z toho vyvodila rovnoprávnost obou mocí. Řehoř VII., zároveň mnich i vladař, rozený imperátor, rozvíjel tuto myšlenku dále. Z postavení všeho duchovního nad tělesným odvodil nadřazenost církve nad státem. V proslulém <i>Dictatus papae</i> (1075) stanovil v 27 článcích církevně politický program papežů pro budoucnost. Opíraje se o konstantinovskou donaci (kterou považoval za pravou), odůvodňoval nárok papežství na světové panství. Spory mezi státem a církví od nynějška stále více ovládala myšlenka moci. U Řehoře VII. to bylo ještě bez nízkého egoismu, naopak podloženo hluboce nábožensky; též Inocenc III. (1198-1216) podřizoval uskutečňování papežského světového panství ještě zcela náboženskému cíli, ale přece bylo nasnadě zneužití moci. Církev tomuto nebezpečí ne vždycky unikla.</p>

  <p>Když císař Fridrich I. Barbarossa (1152-1190) chtěl opět mocně uplatňovat ideu císařské světové moci, došlo k novému zápasu mezi impériem a církví. Císařovým protivníkem byl Alexander III. (1159-1181). Rozhořčený boj se vlekl 20 let; od říšského sněmu v Besançonu v r. 1157 až k míru v Benátkách r. 1177. Toto nešťastné střetnutí se vyznačovalo čtyřmi císařskými protipapeži, válkami a proléváním krve. Přineslo křesťanstvu mnoho běd, až byl konečně nastolen mír a císař byl zbaven klatby, kterou ho stihl Alexander už r. 1160.</p>

  <p>Dnes pro nás mnohé na těchto mocenských zápasech zůstává nesrozumitelným; je nutno je chápat na základě myšlení oné doby. Pro ni byl jediným pánem křesťanstva Kristus. Z Lukášova textu (22,38) se vyvozovalo, že ke správě světa ustanovil dvě moci, symbolizované dvěma meči (teorie dvou mečů); jeden, světský, spočívá v ruce císaře, druhý, duchovní, v ruce papeže. Kanonisté (církevní právníci) a teologové gregoriánské doby aplikovali naopak tuto teorii pouze na papeže: oběma meči disponuje jedině a pouze církev; duchovní meč třímá sama, světský propůjčuje císaři, aby jím vládl za ni a v jejím jménu. Za duchovní meč se pokládala církevní klatba.</p>

  <p>Od této jednostranné církevní představy byl jen krůček k pokusu přeměnit světský řád křesťanského Západu ve formální lenní svrchovanost papežů nade všemi evropskými státy. To ovšem nutně vedlo ke konfliktu s císařskou mocí. Fridrich Barbarossa, který znovu oživil starou říšskou myšlenku, se ještě úspěšně bránil papežské nadvládě; mocnému papeži Inocenci III. (1198-1216) se však podařilo vybudovat jakousi papežskou světovládu nad celou Evropou na základě systému papežských lenních států. Štaufské císařství v tomto zápase podlehlo. Zanedlouho po pádu Štaufů se však zhroutila i papežská světová říše. Ve zpětném pohledu můžeme říci, že pro církev a její duchovní úlohu nebyla požehnáním.</p>

  <h3 id="toc_3">4. Výsledky</h3>

  <p>Jako bezprostřední účinek gregoriánské reformy na vnitřní život církve můžeme konstatovat velké posílení primátu papeže v církvi. Od doby Lva IX. brali papežové stále pevněji do rukou otěže řízení církve. Svůj vliv a vůli prosazovali reformními synodami v Římě i mimo něj. Vybudovali soustavu vyslanců (legátů) a ti pečovali všude o provádění reforem a zároveň všude reprezentovali papežskou autoritu. Množily se případy odvolám ke Svatému stolci, zvláště v případech sporných voleb biskupů, a dávaly papeži příležitost, aby přímo zasahoval do jednotlivých diecézí. Kdykoli se volitelé nedovedli shodnout, papež si prostě činil nárok na obsazovací právo podle zásady <i>devoluce</i> (právo vyššího místa zasáhnout v případě nutnosti). Kurie trestala a sesazovala nehodné biskupy. Metropolité si od 11. stol. museli pro pallium osobně docházet do Říma, od 12. stol. skládat zvláštní přísahu poslušnosti a periodicky (každé 4 roky) přicházet do Říma k <i>visitatio liminum</i> apostolorum (k návštěvě apoštolských prahů). Desakralizace politické oblasti měla za následek, že se ostřeji rýsoval rozdíl mezi kněžími a laiky. Klérus, který unikl bezprostřední moci králů a knížat, se spojil v jakousi mezinárodní korporaci, podléhající přímo univerzální církvi. Ve 13. století se staly důležitou oporou papežské moci všude rozšířené žebravé řády. Ale i ostatní duchovenstvo přerůstalo národní hranice. Univerzální církev dala křesťanskému Západu nové vědomí pospolitosti.</p>

</body>

</html>