<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h1>IV. epocha: 1300-1500 (Církev v době rozpadu západní jednoty)</h1>

  <h2 id="toc_1">§ 34 AVIGNONSKÝ „EXIL” A VELKÉ ZÁPADNÍ SCHIZMA</h2>

  <p>Od této chvíle francouzský vliv na papežství vůčihledě rostl. Pod tlakem francouzské koruny bylo do kardinálského kolegia přijímáno stále více Francouzů; v důsledku toho byli také následující papežové Francouzi. Klement V. (1305-1314) už nepovažoval za nutné přijít do Říma. Dal se intronizovat v Lyonu a zůstal ve Francii. Po určitém váhání si zřídil rezidenci v Avignonu a tam zůstali i jeho nástupci.</p>

  <h3 id="toc_2">1. Papežové v Avignonu</h3>

  <p>Opuštění Říma a přeložení papežského sídla do Avignonu byly příznačné pro všeobecný přesun těžiště. S „Věčným městem” byla tisíciletou tradicí ve vědomí národů spojena nejen idea následnictví Petrova na tamějším biskupském stolci a prvenství v církvi, ale také představa západního univerzalismu, založeného na <i>imperium Romanum</i>. Naproti tomu Avignon byl úplně v mocenské oblasti francouzského království. I když jej v roce 1348 Klement VI. s celým okolím získal koupí a tím z něho učinil samostatné papežské teritorium, byl Avignon kolem dokola obklopen územím francouzského království a tím hermeticky uzavřen vůči ostatnímu světu. Co papežové v tuhých bojích v 12. a 13. stol. úspěšně uhájili proti sicilské politice Staufů - volnost proti obklíčení a politické převaze císaře - toho se nyní francouzští papežové dobrovolně vzdali ve prospěch francouzské koruny. Vzdali se tak svobody samostatného rozhodování a pozbyli v očích národů nadstranické, univerzální církevní autority. Často se stávali pouhými nástroji v rukou francouzských vládců chtivých vzestupu a moci, hříčkou mezinárodní politiky. Myšlenka univerzální církevní jednoty tím upadla. Koncem „avignonského exilu” (1309-1378) bylo velké schizma, které bylo počátkem epochy nejtěžších krizí pro papežství i pro církev.</p>

  <p>Již Klement V. musel vyhovět požadavku pomstychtivého krále a zahájit proces proti zemřelému papeži Bonifácovi VIII. Ještě hanebnější bylo, že na žádost Filipa Sličného přispěl k zániku templářů. Po skončení křížových výprav se templáři usadili ve Francii. Králi byly trnem v oku jejich bohaté statky a privilegia, která kdysi sloužila křižáckým podnikům, ale nyní nemohla být správně uplatňována. Od roku 1307 proti nim rozehrál celý rejstřík intrik a pomluv, obviňoval je z hereze a nemravnosti a 13. října 1307 dal asi 2000 templářů ve Francii zatknout; jejich statky zabral. Na základě přiznání vynucených krutým mučením a falešných obvinění byli řádoví rytíři obžalováni. Slabošský Klement V. neudělal nic na záchranu řádu. Po počátečním zdráhání se ukázal zcela poddajným vůči králi, přejal podezřeni z bludařství a na koncilu ve Vienne 22. března 1312 proti vůli většiny templářský řád zrušil. Pak přihlížel k tomu, jak si Filip a knížata přisvojili řádové statky, ačkoliv byly formálně přiřčeny johanitům. Papež strpěl, že Filip dále zuřil proti řádovým rytířům, velmistra Jakuba de Molay dal přes jeho ujišťování o nevině r. 1314 v Paříži upálit jako heretika a také četné jiné templářě vydal na smrt upálením.</p>

  <p>Francouzský vliv na papežskou politiku se za Jana XXII. (1316-34) neblaze projevil ve vztahu k německé říši. Pod nicotnou záminkou suspendoval papež císaře Ludvíka Bavora (1314-47) a zaujal vůči němu nepřátelský postoj. V tomto posledním velkém historickém střetnutí mezi <i>sacerdotiem</i> a <i>imperiem</i> už nešlo o velké ideje, ale o holé politické cíle. Papežství se stalo přisluhovačem francouzských zájmů a právě to se v Německu trpce pociťovalo.</p>

  <p>Zápas však přece nabyl zásadního významu a zapůsobil netušenou měrou neblaze na samotné papežství. Císařův protiútok se poprvé obrátil nejen proti papeži jako jednotlivci, ale proti papežství jako instituci. Roku 1324 se Ludvík proti Janovi XXII. odvolal k všeobecnému koncilu. Na císařově dvoře se soustředili všichni papežovi odpůrci. Dva pařížští doktoři uprchlí z Francie, Marsilius z Padovy a Jan z Jandunu, podali Ludvíkovi v Řezně r. 1326 polemický spis nazvaný <i>Defensor pacis</i> (Obránce míru). Uváděli v něm v pochybnost hierarchický řád církve a žádali demokratickou strukturu. Popírali božský původ papežského primátu a nejvyšší moc v církvi přiznávali pouze lidu. Podle nich je církev společenství všech věřících v Krista. Neexistuje přednost kněžstva před laiky. Ani papež, ani biskupové, ani duchovní nedostali od Krista zvláštní samostatnou funkci, úřadují jen jako pověřenci shromáždění věřících (<i>congregatio fidelium</i>), které zastupuje všeobecný koncil. Nejvyšším orgánem je tedy koncil jako reprezentace lidu v církvi.</p>

  <p>Toto radikálně revoluční pojetí činilo z papeže pouhý výkonný orgán koncilu, podřizovalo ho koncilu, zavazovalo ho k poslušností vůči koncilu a dávalo koncilu právo žádat kdykoli od papeže skládání účtů a popřípadě jej sesadit. Tato teorie se nazývá <i>konciliarismus</i> a v podstatě staví všeobecný koncil nad papeže. Měla neblahé následky ještě v pozdější době.</p>

  <p>Stejně tak působil finanční systém, který avignonská kurie zavedla. Zčásti to souviselo s tím, že hledala náhradu za neustálý pokles příjmů z církevního státu, zčásti s tím, že se přizpůsobovala novým poměrům v době přechodu od naturálního hospodářství k hospodářství peněžnímu, který probíhal zvláště ve vzkvétajících obchodních městech. Nespokojenost a pobouření vzbuzovaly především rozsah a metody, jimiž avignonské papežství nacházelo stále nové prostředky a cesty k vybírání peněžních dávek a daní, aby si pomohlo z trvalé finanční krize. Existovaly poplatky za dispenze, privilegia a milosti, které velmi často zaváněly simonií; byly dávky za propůjčení beneficia od papeže (provize), rezervace a komendy; platy, které odváděli arcibiskupové za udělení pallia; anáty a spolia, jež se odváděly kurii z výnosu prvního roku a z pozůstalosti po duchovních; desátky na křížová tažení, které se vyžadovaly, ačkoli se už dávno křižácké výpravy nekonaly; manské poplatky a daně, jež se stále ještě vybíraly od zemí, které se za Inocence III. staly papežskými lény a mnohé jiné. Všechny tyto peněžní částky se bezohledně vymáhaly cenzurami a pohrůžkami klatbou; proto neustále vzrůstalo rozhořčení proti kurii. Nevůle se množila zvláště v Německu, kde působilo navíc rozhořčení nad postojem papežství k Ludvíku Bavorovi, pociťovaným jako nepřátelský vůči Němcům. Rozhořčení sílilo po celá desetiletí, až našlo v 15. stol. ohlas v <i>Gravamina nationis Germanicae</i> (Stížnostech německého národa) a projevilo se v 16. stol. v době reformační hromadným odpadem.</p>

  <p>Celkem způsobil avignonský exil papežství nesmírné škody. Otřásl důvěrou, kterou mělo v době Inocence III., a přivodil těžkou krizi, do níž vyústil. Jeho bezprostředními následky bylo západní schizma (1378-1417) a období konciliarismu.</p>

  <h3 id="toc_3">2. Západní schizma</h3>

  <p>Schizma vzniklo po smrti Řehoře XI. (1370-1378). Vážné prorocké pohrůžky sv. Kateřiny Sienské († 1380) a sv. Brigity Švédské († 1373 v Římě) i chaotické poměry v církevním státě pohnuly Řehoře r. 1377 k návratu do Říma. Zklamán chtěl Řím v r. 1378 opět opustit, ale tu v Římě zemřel. Podle právních předpisů o papežské volbě se muselo konkláve tentokrát po více než 70 letech konat opět ve Věčném městě. Protože z 16 kardinálů bylo 11 Francouzů, obávali se Římané právem, že zvolí zase francouzského papeže. Aby tomu zabránili, vyvinuli na papežské volitele ve Vatikáně nátlak. Den před volbou vnikly ozbrojené davy do konkláve a žádaly za těžkých výhrůžek, aby byl zvolen za papeže Říman. Tyto scény se opakovaly i v den volby. Kardinálům bylo jasné, že se musí tomuto požadavku podrobit, chtějí-li vyjít z konkláve živí. Tak 8. dubna 1378 nezvolili sice za papeže Římana, ale Itala, arcibiskupa z Bari, který si dal jméno Urban VI. Pak kardinálové uprchli z Říma, aby se dostali do bezpečí.</p>

  <p>Na Urbanovu papežskou korunovaci se 18. dubna vrátili do Říma a složili mu holdovací přísahu. Za tři měsíce však opustilo oněch 11 Francouzů a jeden (jediný) Španěl - byl to Petr de Luna, pozdější avignonský papež Benedikt XIII. (1394-1417) - opět dvůr Urbana VI., prohlásili volbu za vynucenou a neplatnou a zvolili 20. září 1378 ve Fondi nového papeže, Francouze, který přijal jméno Klement VII. (1378-94) a zanedlouho se zase usídlil v Avignonu. Urbana se odřekli také tři italští kardinálové (čtvrtý mezitím zemřel) a přestoupili ke Klementovi. Tak měla církev dva papeže.</p>

  <p>Na dvojí volbě měly nepochybně velký podíl nacionálně francouzské a egoistické intriky. Nicméně bouřlivý charakter volby Urbana VI. se nedal vymazat ze světa. Novější bádání (Přerovsky) zdůraznilo, že výhrůžky Římanů byly tak silné a životu nebezpečné, že se o skutečně svobodné volbě vůbec nedalo mluvit. Prokázalo se také, že dodatečný souhlas při slavnostní korunovaci byl rovněž vynucený, tentokrát Urbanem VI. (K. A. Fink). O svobodném dodatečném souhlasu tedy rovněž nemůže být řeči. Jestliže tedy všichni voliči Urbana VI. označili tuto volbu za neplatnou, protože se udála <i>za velkého strachu a pod nátlakem</i>, nelze oprávněnost toho prohlášení jen tak odmítnout. Za těchto okolností se nedá platnost volby Urbana VI. bezpečně prokázat a naopak nelze tvrdit, že volba Klementa VII. byla neplatná. K tomu přistupuje okolnost, že se Urban VI. po nástupu do úřadu ukázal tak pánovitým, tvrdým a fanatickým, že se nejen kardinálové, ale i jeho dvorní úředníci a stoupenci domnívali, že mu náhlé povýšení stouplo do hlavy a duševně ho narušilo. Skutečně se dopustil takových věcí, že i podle názoru dnešních badatelů není podezření z duševní poruchy nikterak vyloučeno. Kanovnické právo však prohlašovalo zvolení duševně chorého papežem za neplatné.</p>

  <p>Zmatek s dvojí volbou byl tak velký a všeobecný, že již současníci před ní stáli bezradní. Urban VI. vůbec nebyl tak jednoznačně duševně chorý, že by to bylo navenek viditelné, a stupeň nátlaku, který byl při jeho volbě vykonáván na kardinály, teprve nemohli lidé stojící mimo správně posoudit. Protože touha po moci byla u kardinálů obecně známá, bylo nasnadě podezření, že se chtěli dodatečně zbavit nepohodlného papeže. Otázka legitimity je dodnes nejasná a tak zůstane navždy. Světci byli na obou stranách. Sv. Kateřina Sienská rozhodně vystupovala pro jedinou právoplatnost Urbana VI. a stejně důrazně obhajoval výhradní platnost Klementa VII. neúplatný hlasatel pokání sv. Vincenc Ferrerský. Oba papežové byli nadto tak hluboce přesvědčeni o své vlastní legitimitě a o neprávoplatnosti druhého, že považovali za vážný závazek svědomí bránit všemi způsoby své papežství a potírat protivníka. Na požadavek, který jim byl později často kladen, aby se dobrovolně vzdali papežské hodnosti a tím uvolnili cestu k jednotě církve, odpovídali <i>non possumus</i>; zřejmě jim to připadalo ve svědomí jako zrada na pravé a platné apoštolské posloupnosti a udržet ji v neporušené čistotě Pokládali před Bohem za svou povinnost.</p>

  <p>Tak se vysvětluje dlouhé trvám a urputnost schizmatu - udrželo se 40 let a zdálo se skoro nepřekonatelné. Jak Urban VI., tak Klement VII. si zřídili své kurie a po smrti měli své nástupce. Římskou řadu tvoří papežové: Urban VI. (1378-1389), Bonifác IX. (1389-1404), Inocenc VII. (1404-1406) a Řehoř XII. (1406-1415); avigonští papežové jsou Klement VII. (1378-1394) a Benedikt XIII. (1394-1417). Následky rozkolu byly hrozné. Celá křesťanstvo se rozštěpilo na dvě potírající se poslušnosti (obedience); protože každý papež dával protivníkovy stoupence do klatby a nikdo nemohl zůstat nezúčastněný, octlo se fakticky v klatbě celé křesťanstvo. Roztržka procházela všemi zeměmi, diecézemi a farnostmi, budila boje a různice; oba papežové totiž dosazovali svá kandidáty, a tak byly hodnosti a beneficia obsazeny dvojmo. Církev se octla v nejtěžší krizi, jakou kdy zažila.</p>

  <p>Pařížská univerzita nakonec r. 1394 navrhla tři cesty k překonání rozkolu: 1) <i>via cessionis</i> (dobrovolné odstoupení), 2) <i>via compromissi</i> (podřízení papežů rozhodčímu výroku) a 3) <i>via concilii</i> (rozhodnutí všeobecného koncilu).</p>

</body>

</html>