<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h2>§ 13 ŘÍM A VÝCHODNÍ PATRIARCHÁTY. OTÁZKA PRIMÁTU</h2>

  <h3 id="toc_1">1. Římská církevní obec</h3>

  <p>Římská církevní obec měla od začátku přednostní postavení v obecné církvi. Byla uznávanou vůdkyní Západu už proto, že byla nejstarší, největší a jediná apoštolská obec na Západě. Ježto se postavem obce všeobecně posuzovalo podle jejího (apoštolského) zakladatele, a apoštol Petr byl odedávna podle tradice uváděn jako zakladatel římské obce, byla její přednost nepochybná právě tak, jako zvláštní postavení sv. Petra ve sboru apoštolů. Tak se stalo, že Řím <i>měl již záhy vedení skoro ve všech oblastech církevního života</i> (H. E. Feine).</p>

  <p>Přes pronásledování a rozličné útrapy římská obec v 2. stol. rychle vzrůstala počtem i významem. V polovině 3. stol. lze její počet odhadovat nejméně na 30 000 duší; měla 151 kleriků a 1500 vdov a chudých. Její postavení v hlavním městě říše s sebou přinášelo dalekosáhlé styky. Již v raných dobách patřili k jejím členům vysoce postavení a zámožní mužové i ženy a občas mohla svůj vliv uplatňovat i na císařském dvoře, aby chránila pronásledované a utiskované křesťany. Charitativní péče římské obce o členy trpící nouzí byla vždy velebena. Pro jiné obce bylo potřebné a nutné mít a udržovat s ní společenství. Byla krystalizačním bodem křesťanské jednoty v lásce. Zvláštní postavení měl hlavně biskup tohoto města. Záleželo v tom, že podle seznamu biskupů se jeho apoštolské nástupnictví dalo odvodit přímo od Petra. To však znamenalo, že se u něho nejspolehlivěji a v nejčistší podobě uchovává poklad zjevem předaného Kristem a apoštoly, neboť pro čistotu víry byla nejlepší zárukou bezprostřední kontinuita s apoštoly a prvotní církví. Římský biskup měl záhy učitelskou autoritu. Již v 2. a 3. stol. chodívali heretikové do Říma, aby se tam ospravedlnili; tak učinil Markion r. 139, Montanus a předáci gnostiků. V Římě hledali a nacházeli ochranu také obránci pravé víry, např. Atanáš r. 339/340. To nic nemění na skutečnosti, že těžiště teologické práce bylo na Východě, kde se také konaly velké koncily, neboť myšlenková práce teologů není totožná s učitelským úřadem církve; tomu jedině přísluší rozhodovat, zda je nějaký teologický názor obsažen v apoštolské tradici, a tedy náleží k zjevenému pokladu víry.</p>

  <p>Římský biskup měl záhy určitou autoritu také v právních a disciplinárních otázkách. První záblesk lze konstatovat již v prvním Klementově listu (kolem r. 90), ve kterém šlo o urovnám sporu v korintské obci. Dalšími vývojovými stupni jsou zásah papeže Viktora (189-199) ve sporu o Velikonoce a kontroverze papeže Štěpána I. (254-257) s Cypriánem z Kartága ve sporu o křest kacířů. Nikdo v tom jistě nebude vidět už nárok na jurisdikční primát. Není však možno přehlížet jeho předstupně, neboť i on, jako všechno v dějinách, prošel pomalým historickým vývojem až k plnému rozvinutí.</p>

  <h3 id="toc_2">2. Otázka primátu</h3>

  <p>Otázka primátu římského biskupa je složitější, než jak se často podává. Abychom problému porozuměli, je třeba u římského biskupa rozlišovat jeho postavem 1. jako římského biskupa a metropolity římské církevní provincie, 2. jako patriarchy latinské západní církve a 3. jako nositele Petrova úřadu, který patří římskému biskupu jako Petrovu nástupci a dědici. Je třeba zkoumat, zda se v daném případě uplatňovala jeho autorita jako biskupa, jako patriarchy nebo jako nástupce Petrova. Nejobtížnější je od sebe oddělit papežský primát a patriarchát.</p>

  <p>Vývoj církevní ústavy probíhal zhruba takto: Jádro představovaly jednotlivé biskupské církve založené apoštoly. Již velice záhy se několik z nich spojilo v organizovaný svazek. Většinou se politické hlavní město stalo též církevní metropolí pro biskupská města provincie. Obyčejně se hlavní město provincie stalo východiskem misie, takže provinční města byla s mateřskou církví metropole spojena dceřiným vztahem (metropolis = mateřské město). Metropolité vykonávali jistá dozorčí práva nad svou provincií, např. při biskupských volbách a po disciplinární stránce. Potvrzovali a světili zvolené biskupy, svolávali a řídili provinciální synody a byli odvolací instancí pro biskupské soudy. Řím vykonával tato práva pro Itálii, Kartágo pro severní Afriku, Alexandrie pro Egypt, Antiochie pro Sýrii atd. Nové uspořádání říše za císaře Diokleciána zapůsobilo zpětně i na církevní organizaci. Dioklecián rozdělil impérium na 100 provincií a ty byly seskupeny do 12 diecézí (dioikésis = správní oblast). Monarchii změnil v tetrarchii, takže vedle sebe ustanovil Maximiána druhým augustem a nadto ještě dva césary, Galeria a Konstancia Chlora. Přes toto rozdělení na čtyři části zůstala jednotnost zachována tím, že Dioklecián pro sebe nárokoval nejvyšší autoritu; i když každý regent ve své oblasti vládl samostatně, přesto byl Dioklecián uznáván v celé říši, spolupodepisoval říšské zákony a podílel se na ražbě mincí.</p>

  <p>V této době vznikly v církvi velkometropolní oblasti. Nicejský koncil (325) již potvrdil <i>starou zvyklost</i>, že Alexandrie, Antiochie a jiné <i>eparchie</i> mají vykonávat ve svých oblastech tatáž nejvyšší práva jako Řím; Jeruzalému vyhradil čestnou přednost. Tím bylo patriarchátní zřízení potvrzeno jako právo dané koncilem. Způsob, jakým to koncil vyjádřil, ukazuje, že patriarchátní nároky Říma byly starší a že byly přeneseny i na ostatní patriarcháty.</p>

  <p>Nová situace nastala, když Konstantin roku 330 přeložil své sídlo ze Starého do Nového Říma, někdejší Byzance, která se od té doby nazývala Konstantinopolis (Cařihrad). Politické těžiště se tím přesunulo na Východ a v té míře, jak vzrůstal mocenský vliv Konstantinopole, klesal politický význam Starého Říma. Vliv biskupa Nového Říma brzy stoupl. Jeho vzestup se projevil nejprve v poměru k východním patriarchátům. Na 2. všeobecném koncilu v Konstantinopoli (381) bylo konstantinopolskému stolci výslovně přiznáno v čestném pořadí místo před Alexandrií a Antiochií hned po Starém Římu. Ještě však byla uznávána přednost Říma před ostatními patriarcháty. Konstantinopol si přitom nečinil nárok na žádnou patriarchátní oblast jurisdikčního rázu.</p>

  <p>Začal však už jiný vývoj. Za dogmatických sporů 4. stol. docházelo opětovně k napětí mezi Východem a Západem. Za ariánských rozporů, v nichž se Řím důsledně přidržoval nicejského vyznání, hledal Atanáš r. 339 ochranu u papeže Julia v Římě, zatímco jeho biskupský stolec byl obsazen ariánem. Z Říma bojoval o své právo. Roku 341 se papež obrátil na východní biskupy listem, ve kterém se zastával Atanáše. Narazil na prudký odpor. Synoda v Sardice (342/343), která měla Atanáše zase dosadit v jeho práva, poprvé otevřeně ukázala trhlinu mezi Západem a Východem. Výchoďané se zdráhali uznat Atanáše a na protest z koncilu odešli. Zatímco západní biskupové slavnostně přiřkli římskému biskupovi nejvyšší soudcovské rozhodčí právo (pro Západ), restituovali Atanáše a (ariánské) východní předáky exkomunikovali, výchoďané nároky Západu odmítli a naopak exkomunikovali západní účastníky synody. Tak stanula proti sobě nepřátelsky východní a západní církev; i když roztržka byla r. 381 odstraněna, zůstalo viditelné napětí jako zlé dědictví; trhlina se v následujících stoletích zvětšovala a vedla nakonec k definitivnímu rozkolu r. 1054.</p>

  <p>Na Západě znamenal sice Konstantinův odchod oslabení politického vlivu, ale také zajistil římskému biskupovi samostatný vývoj v církevní oblasti. Protože na Západě existovalo jenom jedno patriarchátní sídlo, spadal tady vývoj patriarchátu v jedno s rozvojem primátu. Mocně jej dovedli uplatňovat papežové Damasus I. (366-384), Siricius (384-399) a Inocenc I. (402-417). Proti politickému nároku Konstantinopole především stále více zdůrazňovali náboženský základ primátu na Petrovi. Stále většího významu nabývalo místo Mt 16,18 (<i>A já ti pravím, že ty jsi Petr; a na té skále zbuduji svou církev</i> ...). Papež Lev I. Veliký (440-461) neponechal žádnou pochybnost o tom, že římskému biskupovi náleží moc primátu i nad církví Východu a důrazně tento nárok uplatňoval; 4. všeobecnému koncilu chalcedonskému předsedali jeho legáti.</p>

  <p>Ale právě v Chalcedonu nedokázali papežští vyslanci zabránit tomu, že 28. kánon přiřkl konstantinopolskému patriarchovi tatáž práva, jaká měl římský biskup. Pokud se jednalo pouze o práva patriarchátní, nebylo proti tomu námitek. Když však šlo o práva primátu, která byla spojena v Římě s biskupským stolcem, nutně se to stávalo nebezpečným. Proto Lev Veliký proti 28. kánonu protestoval.</p>

  <h3 id="toc_3">3. Starý a Nový Řím</h3>

  <p>V následující době si Konstantinopol budoval primaciální pozici právě tak jako Řím. Konstantinopol se při tom opíral výhradně o své politické postavení. Stále víc upadal do zakletého kruhu byzantské císařské moci a čím více na Východě splývalo náboženství s politikou, tím nesamostatnější bylo patriarchovo postavení.</p>

  <p>Na Západě byla zcela jiná situace. Slabost západořímského císařství sama sebou vedla k osamostatnění pozice církve. Roku 410 vizigótský král Alarich dobyl a vyplenil město Řím; císař Honorius (395-423) byl bezmocný. V r. 451 přitáhli Hunové; plenili a vraždili a slabý císař Valentinián III. (425-455) byl opět bezmocný. Řím viděl, že ho čeká strašný osud. Tu vyšel hunskému králi Attilovi odvážně vstříc papež Lev Veliký a dosáhl toho, že byl Řím ušetřen (452); v očích lidu tím nesmírně vzrostla jeho vážnost. Roku 455 stanuli před Římem Vandalové; opět se všechny zraky obracely k Lvovi Velikému. I když nemohl zabránit plenění, dosáhl od Geisericha aspoň toho, že byl Řím ušetřen požárů a vraždění. Lev upevnil postavení papežství tak, že bez potíží přestálo zánik západořímské říše (476).</p>

  <p>Na této základně rozvinul papež Gelasius I. (492-496) <b>nauku o dvou mo</b>cích: duchovní moc je nezávislá na moci světské, každá je příslušná pro svou oblast; těžiště je v moci duchovní, pokud i králové musí skládat účet Bohu; ale naopak správcové církve musí v oboru veřejného pořádku poslouchat císařské zákony. Tak to Gelasius napsal východořímskému císaři Anastasiovi. Tím zformuloval dualismus, na kterém se od té doby vyvíjel Západ.</p>

</body>

</html>