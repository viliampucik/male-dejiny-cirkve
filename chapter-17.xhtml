<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h2>§ 17 IROSKOTSKÁ CÍRKEV A JEJÍ MISIE NA PEVNINĚ</h2>

  <h3 id="toc_1">1. Pokřesťanštění Irska</h3>

  <p>Irsko, až do 10. století nazývané také Scotia maior (na rozdíl od Scotia minor, dnešního Skotska) si Římané nikdy nepodrobili. Zdá se, že křesťanství proniklo na ostrov poprvé již před r. 400 z Británie; první semena víry snad zasévali také mniši Martina z Toursu. Roku 431 poslal papež Celestin I. jáhna Palladia jako prvního biskupa k Irům, kteří věří v Krista; zprávu o tom podává Prosper z Akvitánie. Irské křesťanství však můžeme blíže postihnout teprve v historicky bezpečně dosvědčené osobnosti Brita Patrika (asi 385-461); toho lze označit za vlastního misionáře Irska.</p>

  <p>Patrika odvlekli kolem r. 401 do Irska jako otroka loupežící Irové; poznal zemi a naučil se tamějšímu jazyku. Roku 407 se vrátil do své britské vlasti. Později pravděpodobně vstoupil jako mnich do proslulého kláštera Lérinu (v jižní Galii), stal se klerikem v Auxerre a r. 432 zahájil misie v Irsku, kde působil jako misijní biskup místo právě zemřelého Palladia. Když Patrik r. 461 zemřel, byl ostrov nejen pokřesťanštěn, ale měl i církevní organizaci. Od r. 444 byl metropolitním sídlem a církevním střediskem Armagh na severu země.</p>

  <p>Pro ostrov, na němž nebyla města, byl typický mnišský charakter veškerého církevního života. Už po vnější stránce byla církevní organizace spojena s četnými kláštery, které se brzy rozšířily po celé zemi. Velké klášterní komunity představovaly u každého z četných kmenů církevně náboženské centrum. Velcí světci - zakladatelé klášterů (Finnian, Kolumbán Starší z Hy, Comgall z Bangoru, Brendan, Kevin, Kolumbán Mladší) požívali neobyčejné vážnosti. Odpovědnými vedoucími irské církve byli opati, nikoli biskupové. Byli také nositeli církevní jurisdikční pravomoci. Pro čistě biskupské světící funkce měli opati světícího biskupa; k tomu účelu dávali vysvětit na biskupa některého z podřízených mnichů.</p>

  <p>Mimořádně populární bylo mnišství v 6. stol. Celého národa se zmocnilo křestanské nadšení, které vyvolalo nebývalé monastické jaro. Kláštery rostly a vzkvétaly; byly vysokými školami duchovního života a zbožnosti. Vycházeli z nich nesčetní svati a učenci. Ostrov byl brzy označován jako <i>insula sanctorum</i> a <i>insula doctorum</i>. Tato zlatá doba irské církve trvala asi do r. 740.</p>

  <p>Silný vliv mnišství přirozeně působil zpětně na utváření církevního života. Kmenový klášter pečoval po duchovní stránce o kmen (klan), jeho řeholníci vykonávali duchovní správu, vedli školu a konali pro lid bohoslužby. Proto museli být kněžími. Řeholní kněz se stal v Irsku takřka všeobecně knězem v duchovní správě. Charakter kněze určovaly řeholní zvyky a klášterní formy. Tyto vlastnosti se přenášely iroskotskou misií na pevninu. Čím dál tím více se v dalším průběhu dějin stávaly závazným vzorem pro celý kněžský stav na Západě základní rysy klášterního soužití, které byly nejprve vlastní jen těmto irským řeholním kněžím: celibát a modlitba hodinek.</p>

  <p>Silně ovlivnila kněžský a laický stav v této době především mnišská asketická cvičení, nejprve v Irsku, pak i na pevnině. Byla napodobována strohá kajícnost a umrtvování mnichů. Mnichové kněží jako duchovní pastýři a rádcové přenášeli do laického světa soukromé, tajné a dobrovolné úkony kajícnosti a soukromou zpověď, které se v klášterech i jinde praktikovaly již delší dobu. Podnět k tomu dávali a žádali to patrně sami horliví laikové; neboť starokřesťanská kající praxe, která dosud měla pro laiky jen veřejné církevní pokání za těžká provinění, jim už nestačila. Individuální duchovní vedení, které měl mnich v klášteře a jež se týkalo i tajných vnitřních hříchů, odpovídalo hlubšímu asketickému úsilí o dokonalost a mniši, kteří bývali často žádáni o radu v duchovních záležitostech, doporučovali je i laikům.</p>

  <p>Vyznání těžkých hříchů, když zůstaly tajné, existovalo i v starokřesťanské kající praxi. Biskup uložil kajícníkovi pokání (původně se tato možnost poskytovala jen jednou v životě) a přijal jej do plného církevního společenství teprve po uplynutí doby pokání. Tímto usmířením (rekonciliací) bylo dáno konečné odpuštění hříchů. Nový způsob soukromé zpovědi s vyznáním i tajných, vnitřních hříchů, zahrnoval hned rozhřešení. Zpověď měla formu <i>ušní zpovědi</i> knězi a mohla se kdykoliv opakovat. Nyní ji stále častěji jako prostředek duchovního vedení požadovali a praktikovali i laikové. Tato praxe se v 7. a 8. stol. stala obyčejem na celém Západě a měla posléze nesmírný vliv na náboženský život veškeré západní církve. Brzy se naléhalo na pravidelnou zpověď před sv. přijímáním. Aby zpovědníci měli po ruce směrnici pro udělování pokání, vznikaly nejprve v Irsku zpovědní příručky (<i>libri poenitentiales</i>), které obsahovaly katalog hříchů s příslušným pokáním. Takové zpovědní řády patřily od 7. stol. na celém Západě k úředním knihám každého kněze, musel je mít a znát, měl-li správně provádět církevní kající disciplínu.</p>

  <p>Blahodárné účinky zavedení soukromé zpovědi u laiků se v Irsku brzy projevily vysokou úrovní celého nábožensko-mravního života, který přinášel skvělé plody. Srovnání irské církve s církví na pevnině, zvláště ve franské říši Merovejců, ukazuje jasně obrovský rozdíl.</p>

  <h3 id="toc_2">2. Irská misie na pevnině. Kolumbán Mladší</h3>

  <p>Irské mnišstvo nebylo přes svůj silně anachorétský charakter nikterak vzdáleno světu, nýbrž plné zaníceného činného ducha, který se projevoval intenzivní misijní činností. Touha po samotě a odloučenosti je pudila do dálky, do „bídy”. Pro Krista bez vlasti, a přece všude doma, procházeli Galií, Itálií a Germánií až do Pannonie. Jejich asketickým ideálem bylo posvátné putování (<i>peregrinari pro Christo</i>). Vypadali podivně: drsné, vousaté postavy s dlouhou poutnickou holí v ruce, do hola ostříhaní, jen s úzkým věnečkem vlasů na přední části hlavy a s vlajícími dlouhými vlasy vzadu. Přes ramena nosili na řemeni nádobu s vodou a kožený vak s knihami; na krku měli schránku s relikviemi a nádobku na posvěcené hostie. Nikdy je neopouštěla asketická touha po sebeposvěcování; i na cestě se modlili a studovali; přitom v neúnavné misijní horlivosti užívali každé příležitosti, aby získávali duše pro Krista.</p>

  <p>Tito horliví irští putovní misionáři působili svým příkladem a slovem ve všech evropských zemích. Obyčejně nezůstávali dlouho na jednom místě, ale putovali dále. Jejich misie proto nemohla jít příliš do hloubky a svým sporadickým úsilím nedosahovala zdaleka takového významu a účinnosti jako pozdější soustavná činnost anglosaských misionářů. Přesto nebyla neplodná; kláštery, které založili, byly středisky křesťanského života v polopohanském okolí, jež teprve čekalo na pokřesťanštění.</p>

  <p>Nejvýznamnější z těchto iroskotských putovních misionářů a zakladatelů klášterů na pevnině byl <b>Kolumbán Mladší</b> (530-615). Roku 590 se vydal s 12 druhy (jako Kristus s 12 apoštoly) na posvátnou pouť na evropskou pevninu. Horlivě působil v Bretani, v Galii a v Burgundsku jako misionář a usiloval o nabožensko-církevní obnovu zvláště u šlechty a duchovenstva. Konečně se usadil ve Vogézách a založil tam kláštery Anegrey, Luxeuil a Fontaine; napsal pro ně přísnou řeholi. Jeho asketická drsná osobnost nejen působila všude hlubokým dojmem na domácí obyvatelstvo, ale přiváděla k němu i zástupy mladých mužů, které nadchl pro mnišský ideál. Jen z Fontaine mohlo být Později založeno 50 klášterů, které se řídily Kolumbánovou řeholí.</p>

  <p>Když se r. 610 nebojácně a energicky postavil proti nemravnostem na dvoře merovijského krále Theudericha II. a jeho obávané babičky Brunhildy, musel uprchnout z kláštera Luxeuilu. Z Burgundska se odebral do Alamanie, většinou ještě pohanské. Působil nějaký čas u Bodamského jezera, usadil se v Bregenzi, potom však r. 613 putoval dále do horní Itálie, kde založil opatství Bobbio. Tam v r. 615 zemřel.</p>

  <p>Kolumbán měl velký vliv na církevní život ve franské říši, zvláště na praxi pokání a zpovědi. Jeho ducha šířili dále četní žáci, kteří nebyli všichni Irové, ale pocházeli také z domácího obyvatelstva. Jen málokteré známe podle jména. Většinou žili jako neznámí poustevníci někde v pustině; jejich cely a klášterní osady byly misijními centry pro okolní obyvatelstvo. Působily jako kvas v těstu.</p>

  <p>Irští mniši působili zvláště v severozápadním Německu, ve Francích, Durynsku, ale i v Alamanii, Švábsku a Bavorsku. Známí jsou: sv. Kilián z Würzburgu (r. 689 umučen se svými druhy Kolonatem a Totnanem), Pirmin († 753), který r. 724 založil klášter v Reichenau, Korbinian z Freisingu († 725, asi Galoromán), Fridolin ze Säckingen (okolo r. 600), Trudpert z Untermünstertalu u Freiburgu i. Br. († 607 nebo 643), Ruprecht z Wormsu, apoštol Bavorska († kolem r. 718 v Salzburgu), Emmeran z Řezna († 715); k tomu ještě Findan z Rheinau († 878), Furseus († 647/653) a jeho bratři Foillan († kolem r. 655) a Ultan († 686), dále Eligius († kolem r. 660), Amandus, Lambert, Hubert a mnozí jiní, jejichž původ je nejistý.</p>

</body>

</html>