<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h2>§ 39 MARTIN LUTHER. JEHO VÝVOJ V REFORMÁTORA</h2>

  <p>Málokdy měla osobnost nějakého jednotlivce tak velký význam pro mocný, převratný historický proces - pro revoluci velkého stylu - jako Martin Luther pro reformaci (J. Lortz). Ačkoliv tento reformátor téměř nevyslovil myšlenku, která by nebyla myšlena a vyslovena už před ním, přece všemu vtiskl tak osobitou pečeť, že to přece bylo nové a současníci to jako něco nového pociťovali. Reformace byla nejvlastnějším Lutherovým dílem. Na tom nic nemění fakt, že celé hnutí rozpoutal docela neúmyslně. Hodil jen jiskru do přeplněného sudu prachu, ve kterém byl shrnut všechen náboženský, duchovní, politický a sociální nepokoj jeho doby. Potom však dal požáru silou své osobnosti strašlivou průraznost.</p>

  <h3 id="toc_1">1. Dnešní katolický obraz Luthera</h3>

  <p>Katolický obraz Luthera se od studií H. Deniflea (1904/1909) a H. Grisara (1921/1930) zásadně změnil. Bezútěšná polemika ustoupila snaze chápat a vykládat reformátora z jeho doby a podle toho, co chtěl. O čistotě jeho reformních záměrů není pochyby o nic více než o oprávněnosti jeho požadavku důkladně reformovat povážlivý stav církve pozdního středověku. Přihlédneme-li blíže, dokonce konstatujeme, že Luther sám byl vlastně jen jedním představitelem mocného reformního snažení, které vzniklo uvnitř církve. Tragické je, že při svém mohutném vystoupení nezůstal v církvi, ale stal se reformátorem proti ní.</p>

  <p>Když se Luther roku 1517 postavil proti Tetzelovu obchodu s odpustky, cítil se obhájcem ryzího církevního učení proti zneužívání, jež se s posvátnými věcmi opravdu hanebně provozovalo. V jeho střetnutí s dominikánem se však už zřetelně projevil protiklad názorů různých teologických škol. Z jeho nominalisticko-ockhamského hlediska se mnohé otázky jevily jinak než z tomistíckého pozdně scholastického pohledu, který zastával Tetzel. Řadu předreformačních teologických problémů ještě církev úředně nevyjasnila; nejasnosti odstranil teprve tridentský koncil. Zatím se o nich mohlo ve školách svobodně diskutovat. Tím, že Tetzel své názory předkládal jako učení církve a činil se soudcem, vyprovokoval Lutherovu odpověď; ta dopadla zcela podle jeho temperamentu rovněž jednostranně a příkře. Tak se ze školské hádky stalo zásadní střetnutí, při kterém - jak dnes můžeme říci - by bylo tomistické stanovisko bývalo lepší, kdyby se mu bylo učilo v čisté podobě.</p>

  <p>Mnohé Lutherovy útoky na katolickou nauku mohly být zbytečné, kdyby byla před reformační katolická teologie jasnější. Dá se to ukázat na otázce odpustků, na nauce o ospravedlnění, na pojetí mešní oběti a svátostí, na učení o církvi a speciálně o papežském primátu - abychom uvedli jen některé základní body. Hlavní vinu na této nejasností však měla nominalistická teologie. Luther v ní vyrůstal, žil z ní a důrazně se k ní hlásil. Skutečnou tomistickou scholastiku téměř nepoznal. Tím, že na všechno pohlížel nominalistickými brýlemi, pokládal za katolické učení mnohé, co ve skutečnosti nebylo katolické, ale nominalistické. Tak mnohdy porážel katolicismus, který katolicismem nebyl (Lortz). Mimoto svým často takto zkresleným podáním katolické nauky hodně přispěl k zvětšení nejasností. Tato věcná kritika je oprávněná. V tom je vlastní tragika reformace. Je silně spjata s teologickým stanoviskem a s osobní svérázností Luthera.</p>

  <h3 id="toc_2">2. Lutherův vývoj</h3>

  <p>Luther se narodil 10. listopadu 1483 v rodině drobného rolníka v Eislebenu a vyrůstal v Mansfeldu, kde si jeho otec Hans Luder (= Lothar) vybudoval novou existenci jako horník. Martin žil v atmosféře pozdně středověké lidové zbožnosti, o níž jsme mluvili výše. Nemalou úlohu tu měla kromě jiných hrubých pověr i víra v čarodějnice a v ďábla. Tato zbožnost byla přitom spojena s církví; lidé žili v církvi a s církví, stejně jako církev žila v lidu a s lidem. Do církevního života zapadalo i Martinovo vzdělání, navštěvoval základní školu v Mansfeldu (1489-1495), latinskou školu v Magdeburku (1496/1497), kde bydlel u „Bratří společného života” a přijal od nich ducha <i>devotio moderna</i>, pak v Eisenachu (1498-1501), kde mj. nalezl opravdu kněžského přítele ve vikáři Braunovi. Roku 1501 vstoupil na univerzitu v Erfurtu a r. 1505 tam zakončil základní filozofický kurs hodností magistra artium.</p>

  <p>Erfurt měl pro Lutherovo teologické zaměření největší význam. Ockhamisticko-nominalistická via moderna ve filozofii a teologie, která se tam vyučovala, uvedla jej jako mladého otevřeného člověka do oblasti náboženského napětí mezi Bohem a člověkem. Prožíval velikost a absolutnost Boží vůle, před níž se ubohý človíček propadá v nicotu, a naučil se všechno chápat ze stanoviska Boží vůle a Božího úradku. Hřích a milost, dobro a zlo nezávisí na člověku, nýbrž na Bohu. Pohlédne-li Bůh na člověka ve své milosti, je člověk dobrý; shlédne-li na něj ve hněvu, je špatný. Chce-li, může shlédnout milostivě i na hříšníka; pak je hříšný člověk ospravedlněn, tedy spravedlivý; zůstává sice hříšníkem, ale Bůh ho pokládá za ospravedlněného (<i>stimul iustus - simul peccator</i> - hříšník a zároveň spravedlivý). Bůh uděluje milost naprosto svobodně, ba libovolně. Člověk přitom nezmůže vůbec nic, může jen doufat a důvěřovat, že mu Bůh bude milostivý. Musí se obracet k Bohu s naprostou oddaností. Nemohou mu pomoci ani svátosti, ani církev jako ústav spásy. Záleží na jeho subjektivním postoji.</p>

  <p>Podle otcovy vůle se měl Martin stát právníkem. Když se v létě 1505 opět ubíral do Erfurtu, učinil za velké bouře, kdy blesk uhodil vedle něho, 2. července 1505 slib, že vstoupí do kláštera. Kvapně, ale vnitřně nikoli nepřipravený, ohlásil se již 17. července u přísných augustiniánů-eremitů v Erfurtu. Tam přijal po noviciátě 3. 4. 1507 kněžské svěcení a pak začal vlastní teologické studium v Erfurtu. Základem byla opět přísně nominalistická teologie Gabriela Biela. Později se často zmiňoval o strašlivých vnitřních zápasech, které ho přepadaly za pobytu v klášteře. Studium nauky o milosti a predestinaci zakladatele svého řádu, Augustina, vlastní osobní zážitek hříšnosti a spolu s tím ockhamisticko-nominalistická nauka o Bohu ho přivedly na pokraj nábožensko-teologické katastrofy. Přepadala ho úzkost z predestinace. Měl pocit, že zklamal, domníval se, že ho Bůh opustil a zavrhl; upadl do hluboké duševní deprese. Nepomáhaly mu ani časté zpovědi, ani ostatní svátostná pomoc církve. K svátostem beztak neměl na základě svého nominalistického názoru nikdy správný poměr. Útěchu nacházel jen v uklidňujících slovech svého řeholního představeného Johanna Staupitze; ten ho vedl k tomu, aby stále nehloubal a nepřemítal, zda je předurčen nebo ne, ale aby prostě pohlížel na rány Krista, který za nás zemřel a své utrpení za nás obětoval na usmíření svému Otci.</p>

  <p>Zatím Luther pokračoval v teologickém studiu ve Wittenbergu (1508/ 09) a získal tam - po přerušení cestou do Říma (1510/11) - hodnost doktora teologie. Roku 1512 převzal biblickou profesuru, kterou dosud měl ve Wittenbergu Staupitz, a přednášel o žalmech (1513/1515), o listu Římanům (1515/1516), o listu Galaťanům (1516/1517), o listu Židům (1517/1518) a opět o žalmech (1518/1519). Tyto přednášky z prvních let, z nichž se zachovaly zčásti jeho vlastní rukopisy, zčásti studentské poznámky, umožňují nahlédnout do vnitřního vývoje pozdějšího reformátora. V této souvislosti je důležitý především zážitek ve věžní komnatě wittenberského kláštera, kdy mu ve chvíli ticha vysvitl ze slov epištoly k Římanům (1,17) význam Boží spravedlnosti. Z hluboké náboženské odpovědnosti se stále zabýval otázkou: Jak naleznu milostivého Boha? Jeho problém byl víc teologický než autopsychologický. Tápal o Bohu a zápasil o novou představu Boha. Nyní zjistil, že spravedlností Boží, o které se mluví v Řím 1,17, se nemíní přísná soudcovská spravedlnost, kterou Bůh s bezohlednou přísností soudí ubohého hříšníka, ale spravedlnost milosti, se kterou Bůh pro utrpení svého milovaného Syna z pouhého milosrdenství pohlédne na hříšného člověka a tím jej ospravedlní (učiní spravedlivým).</p>

  <p>Kdy nastal tento „zážitek ve věži” a v čem je jeho novost?</p>

  <p>Dříve se protestanští teologové vesměs přikláněli k velmi časnému datování (K. Holi: r. 1511/1512; O. Scheel: r. 1512/1513); vedla je k tomu snaha posunout vznik reformace co možná zpátky. Katoličtí teologové se tázali, co je na objevu milosrdného a milostivého Boha v podstatě typicky reformátorského? Luther jen u sebe překonal nominalistickou představu svévolného Boha, kterou dosud trpěl; nově získaná představa o Bohu je katolická, k te se jenom vrátil; celý „zážitek ve věži” je tedy třeba vykládat po katolicku. Proto je vhodné datovat jej poměrně časně, neboť tehdy Luther ještě zcela určitě smýšlel a cítil katolicky.</p>

  <p>Jen katolický historik H. Grisar kladl „zážitek ve věži” do pozdější doby do r. 1518/1519. Opíral se při tom o Lutherův vlastni údaj v tzv. „Svědectví o sobě” z r. 1545, že tohoto poznání nabyl dříve, než podruhé vykládal žalmy. Podruhé konal přednášky o žalmech r. 1518-1519. Nověji souhlasí s tímto údajem protestantský teolog E. Bizer, který zároveň prokázal, že Luther opravdu v těch letech prožil vnitřní obrat. Již na předchozích přednáškách o listu Židům v létě r. 1517 je zřetelně znát, že Luther pochyboval o katolickém pojmu svátostí a církve a vytvářel si novou představu o ospravedlnění pouhou vírou.</p>

  <p>Podle tomisticko-scholastické nauky jsou svátosti Kristem ustanovená znamení, která obsahují a zprostředkují milost <i>ex opere operato</i>, když je člověk s vírou přijímá a neklade milosti žádnou překážku; k přijetí svátosti se tedy vyžaduje víra; svátostné znamení zprostředkuje milost. Luther znamení vyprazdňuje a milost se podle něho zprostředkovává pouhou vírou (<i>sola fide</i>). Víra tím nabývá nové tvářnosti. Tomáš Akvinský ji silně spojoval s intelektem; „věřit” pro něho znamenalo především uznávat a přijímat zjevené pravdy. V pozdní scholastice příliš ustoupilo do pozadí, že toto uznávání za pravdu je také záležitostí srdce. Luther to pro svou osobu nově objevil v „zážitku ve věži” a vyvodil z toho důsledky. <i>Corde enim creditur ad iustitiam</i> (Srdcem věříme k spravedlností - Řím 10,10). Víra se stává věcí důvěry; znovu jí je! Neboť Luther objevil něco, co bylo jen zatemněno a pozapomenuto. Luther to však uchopil zplna; tím, že to zabsolutizoval, ponechal v procesu spásy v platnosti jen tuto novou fiduciální víru (<i>fiducia</i> = důvěra). Z Řím 1,17 vyvodil, že Bůh tomu, kdo se mu přiblíží ve věřící důvěře ve smírnou smrt Ježíše Krista, daruje milost své spravedlností a připočte mu (imputuje) zásluhy svého Syna.</p>

  <p>V „zážitku ve věži” je novým prvkem nejen nová představa o Bohu, ale také Lutherův nový postoj k Bohu: rozhodující je pouze věřící důvěra, založená na příslibu spásy v Božím slově, tj. v Písmu svatém; <i>sola fides</i> a <i>sola Scriptura</i> patří k sobě. Církev jako instituce spásy a svátosti jako zprostředkovatelé milosti blednou a ustupují do pozadí. O věčné spáse rozhoduje pouze víra, založená na speciálním příslibu spasení ve slově Božím. Víru a milost přijímá člověk výhradně z Písma svatého: <i>sola Scriptura</i> se nazývá formálním principem protestantismu, <i>sola fides</i> a <i>sola gratia</i> jsou jeho materiálním principem.</p>

  <p>Počátek Lutherova reformátorství je v tomto novém poznatku. Vznikl ze subjektivního zážitku. Luther se nestal reformátorem z rozhořčení nad církevními zlořády, ale proto, že objevil nové náboženské a teologické stanovisko, ležící mimo svátostnou (sakramentální) církev a nesmiřitelné s životem staré církve. Církev sama se stala problémem - zcela jinak než u Erasma a jiných reformátorů. Nešlo už o reformu ve smyslu vnitřního očištění církve, ale o reformaci!</p>

  <h3 id="toc_3">3. Spor o odpustky a první rozpory</h3>

  <p>Luther jako duchovní pastýř poznal ve zpovědnici nešťastné účinky zpovrchňujícího Tetzelova hlásání odpustků. Devadesát pět disputačních tezí, které nato sepsal o podstatě a užívání odpustků a 31. října 1517 poslal příslušným biskupům, magdebursko-mohučskému arcibiskupovi Albrechtovi Braniborskému a Jeronýmu Schulzovi, biskupu braniborskému, nenapadalo odpustky samy o sobě; teze byly namířeny pouze proti zneužívání odpustků a proti falešné, hrubě zvěcnělé představě o nich (Jak peníz v pokladnici zazvučí, dušička z ohně vyskočí) a proti ní chtěly uplatnit jeho vlastní, teprve v létě r. 1517 objevené učení o víře jakožto jediném rozhodujícím faktoru ve věci spásy. Luther si byl vědom, že se dotkl otevřené teologické otázky; v soukromém doprovodním dopise zmíněným biskupům prosil o objasnění a zároveň žádal, aby hlasatelům odpustků bylo uloženo počínat si zdrženlivěji. Vyhledává rozpravu, nikoli spor. Podle nejnovějších zjištění E. Iserloha nemůže být také řeči o tom, že Luther tyto teze přibil jako slavnostní protest na dveře zámeckého kostela ve Wittenbergu, jak tvrdila tisíckrát opakovaná stará legenda, se kterou poprvé vystoupil Filip Melanchthon r. 1546. Luther poslal tyto teze pouze uvedeným biskupům a několika učeným přátelům, Janu Langovi v Erfurtu a Kryštofu Scheurlovi v Norimberku. Scheurl je dal bez Lutherova vědomí a schválení vytisknout a brzy kolovaly po celém Německu. Měly netušený účinek, jehož se sám Luther zpočátku upřímně zhrozil.</p>

  <p>Ukázalo se, jak rozšířená byla nelibost a rozhořčení proti neblahému obchodování, které s odpustky provozovala kurie, mohučský arcibiskup, bankéři Fuggerové a jejich přisluhovači. Lidé většinou viděli v Lutherových tezích pouze veřejný protest, nikoli teologický požadavek. Arcibiskup Albrecht obžaloval autora v Římě, aniž ho sám uznal za hodna odpovědi. Byl obchodně poškozen, protože hlásání odpustků se muselo přerušit a arcibiskup neobdržel částku, kterou mu předem jako zálohu poskytl bankovní dům Fuggerů - celkem měly odpustky vynést 52 286 dukátů. V červnu r. 1518 byl v Římě proti Lutherovi zahájen proces pro kacířství; týkal se bludných vet v jeho tezích.</p>

  <p>Luther se měl odpovídat v Římě. Jeho pán, saský kurfiřt Fridrich Moudry, dosáhl toho, že Luther nebyl vyslýchán v Římě, ale v říjnu roku 1518 kardinálem Kajetánem, vyslaným na říšský sněm v Augsburgu. Luther tam odmítl odvolat, uprchl tajně z Augsburgu, odvolal se od legáta k papeži a brzy nato (28. 11. 1518) k všeobecnému koncilu. Tím se dostala lavina do pohybu.</p>

  <p>Ingolstadtský teolog Johannes Eck (1486-1543) patřil k několika lidem, kteří správně rozpoznali dosah tezí. Viděl hned, že jsou víc než kritikou vládnoucí odpustkové praxe; Luther nevědomky uváděl v pochybnost samu podstatu odpustků, papežskou pravomoc udělovat odpustky a konečně i svátostnou (sakramentální) podstatu církevní struktury. Utkal se s Lutherem na lipské disputaci (27. 6.-16. 7. 1519). Nešlo již o odpustky, ale o papežskou moc, o neomylnost koncilů a o celý svátostný řád církve jako společenství spásy. Luther popíral, že papežský primát je odůvodněn Písmem sv. (Mt 16,18) a tvrdil, že se i všeobecné koncily mohou mýlit; např. kostnický koncil se mýlil v Husově problému. Tím byl proveden nebezpečný krok k odloučení od církve. S tímto výsledkem odcestoval Eck do Říma. Proces proti Lutherovi, který byl zastaven z ohledu na Fridricha Moudrého a na politickou situaci v Německu před volbou císaře Karla V., byl začátkem r. 1520 v Římě obnoven. Skončil konstatováním Lutherova bludařství. Bulou <i>Exsurge Domine</i> (15. 6. 1520) se Lutherovi hrozilo klatbou, neodvolá-li do 60 dní 41 bludných článků, vybraných z jeho spisů. Bulu přinesl do Německa Johannes Eck.</p>

  <h3 id="toc_4">4. Rozchod s církví</h3>

  <p>Sporné body se mezitím posunuly. Nešlo už o boj proti odpustkům, ale o útok na církev. Byl tím vinen Eck? Mohlo by se zdát, že jedině on Luthera zaměřil na otázku církve. Vskutku Eck první poznal problém a položil na něj prst s teologickou bystrostí sobě vlastní. Ale slyšeli jsme již, že nadhozená problematika delší čas odpovídala linii Lutherova vnitřního vývoje; svým novým chápáním víry by byl jistě sám dospěl k bodu, kde se jeho cesta rozcházela s církví. Eck ho jen přivedl k tomu, aby si svou situaci jasně uvědomil.</p>

  <p>Luther začal hlouběji promýšlet svůj pojem církve po lipské disputaci. Uvědomil si přitom, že jeho prožívám víry, založené na bezprostřední docela subjektivně chápané důvěřivé oddanosti ke Kristu, už neponechává místo pro jakéhokoli prostředníka. Náhle se mu objevily svátosti a celý nábožensko-církevní život dokonce spíše jako překážky na cestě k Bohu. Označoval Je jako pouhou spravedlnost ze skutků, při které člověk nechce poskytnout místo pouze působení Boží milosti, ale usiluje dosáhnout věčné blaženosti sám. To však znamená, že už nespoléhá na Boha, může to tedy být jen dílem ďáblovým. Celá viditelná, instituční církev, o které již pochyboval, se mu nutně jevila jako dílo ďáblovo; papež je Antikrist, protivník Kristův, který lid vede do zkázy; posadil se sám na místo Kristovo a tím vyvolal Boží hněv. Postupně se tyto představy u Luthera zesilovaly v komplex, který už nedokázal překonat: papež pro něho zůstal zosobněným Antikristem.</p>

  <p>Tak se dá pochopit Lutherova vášnivá a hněvivá reakce na bulu, jež mu hrozila klatbou, v jeho třech velkých základních reformátorských spisech z r. 1520. Napadl v nich bezohledně papežství a celou existující církev se všemi chybami a nedostatky a vyzýval k boji proti nim, nikoli už jen k reformě a vnitřnímu ozdravění církve. Byly to spisy:</p>

  <p><i>An den christlichen Adel deutscher Nation von des christlichen Standes Besserung</i> (Křesťanské šlechtě německého národa o zlepšení stavu křesťanstva - srpen 1520),</p>

  <p><i>De captivitate babylonica Ecclesiae praeludium</i> (Zvěst o babylonském zajetí církve - říjen 1520),</p>

  <p><i>Von der Freiheit eines Christenmenschen</i> (O svobodě křesťanského člověka - listopad 1520).</p>

  <p>Místo teologických traktátů posílal teď Luther do světa výzvy k lidu, aby jím pohnul proti Římu a proti církvi. Se strhující výmluvností si vybíral všechny bolavé stránky, které už dávno volaly po reformě. Tak se učinil tlumočníkem všeobecné nespokojenosti a stanul v čele rozsáhlé národní a humanistické opozice proti Římu. V těchto měsících se stal národním hrdinou. Většina současníků si ovšem neuvědomovala, že Lutherův reformní program vyrostl na půdě nové teologie. Opravdové, všeobecně pociťované touhy po reformě splývaly s teologickými názory Lutherovými a nutně dříve nebo později vedly k radikálnímu proticírkevnímu kursu. Teolog Luther se nejen stal reformátorem, ale zůstal teologem, a právě proto se stal reformátorem. Reformy byly nutné, ale mohly a měly se dít uvnitř církve. Nová teologická nauka Lutherova však už nebyla s učením církve slučitelná. Tak se reforma změnila v reformaci.</p>

  <p>Od té doby byl pojem reformy ambivalentní (dvojznačný); dnes obyčejně rozeznáváme reformu (uvnitř církve) a reformaci (mimo církev nebo proti ní). Současníci mnohdy tento rozdíl ještě neviděli. Ambivalence pojmu reformy se stala osudnou mnoha lidem, např. humanistům, nadšeným pro opravy. Mnozí se ovšem později spolu s Erasmem od reformace odvrátili, když poznali její pravou podstatu.</p>

  <p>Luther dovršil viditelně svůj rozchod s církví, když 10. prosince 1520 před Elsterskou branou ve Wittenbergu veřejně spálil bulu hrozící klatbou a zárovveň s ní církevní zákoníky. Dne 3. ledna 1521 byla nad ním v Římě slavnostně vyhlášena klatba. Rozdělení bylo provedeno.</p>

</body>

</html>