<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h2>§ 46 OBNOVA PO VELKÉM KONCILU</h2>

  <p>Provádění koncilních dekretů, jež nyní začalo, je obsahem 4. stupně reformy. Teď nastal ve všech zemích a biskupstvích nesmírně tuhý zápas proti zastaralým zlořádům, svrchovaně spletitý proces růstu. Přesto patří nový rozmach katolického života k nejpodivuhodnějším jevům církevních dějin. Rezignace, která přepadla katolický lid jako poraženou armádu na ústupu, ustupovala pozvolna novému bojovému duchu a znovu probuzenému sebevědomí. Šokující účinek doby hromadného odpadání byl pomalu překonán a zbytek, který zůstal, se opět radoval ze své víry.</p>

  <p>K opravdovému církevnímu reformátoru patří charizma světce. Jen světec má sílu snášet záplavu lidské ubohosti a nabízet ji v oběť Bohu. Pravý reformátor se liší od nepravého právě tím, že je ochoten trpělivě nést kříž slabostí a chyb svých bližních a ani na nich neztroskotat, ani sám něco jiného nerozbít. Reformátoři šli přes staré tradice <i>často s bolestně bezohlednou neúctou</i> (Lortz). Chyběl jim, stejně jako všem náboženským blouznivcům, opravdový historický smysl, když se domnívali, že církev je možno reformovat obratem ruky. Byli schopni odstranit některé zlořády, ale nebyli s to přinést svatost a vnitřní ozdravení.</p>

  <p>Život ve službě vnitřní reformy je těžká, odříkavá dřina. Jen hluboká zbožnost, heroické ctnosti a neochvějná víra ve svatost církve dodávala mužům pracujícím na církevní obnově potřebnou sílu, aby vytrvale a se sebeovládáním, uvážlivě a obratným přizpůsobováním léčili a nerozbíjeli, shromažďovali a nerozptylovali. Nebyli ušetřeni trpkých zklamání, neúspěchů a mnohdy i škodlivých pomluv. Tíseň doby je pobízela a tak se stávali velkými nositeli obratu.</p>

  <p>Ve století po Tridentinu se ve všech stavech setkáváme s četnými velkými světci, takže se mluvívá o období svatých. Většinou mají určitou dobovou úlohu a byli opravdu Boží odpovědí na tíseň doby.</p>

  <h3 id="toc_1">1. Papežství</h3>

  <p>Na papežském stolci byl po 300 letech poprvé opět světcem Pius V. (1566-1572). Bylo to velmi důležité, neboť touto <i>reformatio in capite</i> byla přesvědčivě a věrohodně ukázána opravdovost úsilí o obnovu v církvi. Svatý kardinál Karel Boromejský se zasloužil o jeho volbu. Jako dominikán zůstal i na papežském stolci asketou svatého způsobu života; mystické spojení s Bohem v modlitbě spojoval se žhavou reformní horlivostí. Za nejdůležitější úkol svého pontifikátu považoval vnitřní obrodu církve podle směrnic tridentského koncilu. Začal důsledně reformou kardinálského kolegia, které doplnil zbožnými a mravně vynikajícími muži, a pak je s plnou odpovědností zapojil do práce na církevní reformě. Přebudoval kongregaci pro výklad a zhodnocování Tridentina, kterou zřídil jeho předchůdce; pak založil nové kardinálské kongregace pro šíření (misii) a pro ochranu víry (1568); další kongregace dostala za úkol radit biskupům a církevním prelátům, ale i na ně dohlížet, což se v době velkého odpadu ukázalo jako naléhavě potřebné. Nařídil ihned, aby se v celé církvi konaly vizitace a synody, které měly zavádět reformní ustanovení v diecézích. K poučení duchovních vydal z podnětu Tridentina <i>Catechismus Romanus</i> (1566), dále nový <i>Římský breviář</i> (1568) a nové <i>Missale Romanům</i> (1570). Pro vnitrní fungování církevního života byla velmi důležitá obroda papežského dvora, prováděná s rigorózní přísností, a potírání simonismu i jiných zlořádů v kurialních úřadech. Pius V. se právem považuje za velkého reformního papeže po Tridentinu.</p>

  <p>Odpouštíme mu, že se v politice neosvědčil a nezvládl obtížnou světovou situaci. Promíjíme mu neobratný postup vůči anglické královně Alžbětě, kterou roku 1570 exkomunikoval a prohlásil za sesazenou, ačkoli to bylo úplně nesmyslné, protože Alžběta už dávno byla mimo církev; papež tím vyvolal jen nové těžké pronásledování anglických katolíků. Stejně nešťastný byl jeho postoj ke Španělsku a Francii. V Německu dosáhl toho, že císař a katoličtí stavové přijali oficiálně na augsburském sněmu r. 1566 tridentské dekrety a že se skutečně prováděly četné diecézní vizitace, např. r. 1569 v Kolíně, a scházely se provinciální koncily. Největším triumfem však bylo námořní vítězství nad Turky u Lepanta (7.10.1571), kterého dosáhly papežské, španělské a benátské oddíly z papežovy iniciativy („svátá liga”).</p>

  <p>Piovi nástupci Řehoř XIII. (1572-1585), Sixtus V. (1585-1590) i další papežové úspěšně pokračovali v jeho díle.</p>

  <h3 id="toc_2">2. Episkopát</h3>

  <p>V obnoveném episkopátu se brzy zaskvěly postavy biskupů jako byl Matteo Giberti ve Veroně († 1543), Gabriel Paleotti, biskup boloňský (1566-1597), a především milánský arcibiskup sv. Karel Boromejský (1560-1584). Karel byl synovec papeže Pia IV. (1559-1565), stal se již v 21 letech kardinálem a u svého strýce, jehož korespondenci vedl, posiloval odhodlání k reformě. Nebyl sice hnací silou tridentského koncilu v jeho posledním období, jak se mnohdy mylně tvrdilo, ale jako biskup prováděl tridentskou reformu u sebe a ve své diecézi tak důrazně, že v něm můžeme vidět typ nového tridentského biskupa - duchovního pastýře. Jeho působení sahalo daleko mimo Milán. Reformní opatření, která shrnul v <i>Acta ecclesiae Mediolanensis</i> (1582) a jež byla několikrát vydána tiskem, působila jako podnět a vzor na veškerou reformní činnost biskupů v Itálii, Švýcarsku a Německu. Kromě něho je třeba v pozdější době uvést jako zářivý vzor především sv. Františka Saleského (1567-1622); byl biskupem ženevským (1602-1622), ale sídlil v Annecy, protože Ženeva byla kalvínská.</p>

  <h3 id="toc_3">3. Řeholní stav</h3>

  <p>Nejkrásnější plody přinesla reforma v řeholním stavu, který byl před reformací po vnitřní i vnější stránce nejvíc otřesen. Téměř ve všech starých řádech se rozvinulo pronikavé reformní snažení, jež většinou navazovalo na úsilí 15. stol.; tak tomu bylo např. u benediktinů, františkánů, dominikánů a augustiniánů; jen kartuziáni nepotřebovali reformu, neboť se neodchýlili od původní přísnosti ani v pozdním středověku, ani v době reformace. Reformní odvětví starých řádů a zcela nové instituce, které vznikaly ve volnější podobě řeholních společenství nebo kongregací s prostými sliby, spojovaly s obnovou vnitřního, duchovního života většinou aktivní službu v církevní reformě. Věnovaly se duchovní správě mezi lidem nebo výchově kléru, vyučování nebo péči o chudé a ošetřování nemocných. Vzkvétaly a svou činnost rozvíjely hlavně v Itálii, Španělsku a později ve Francii.</p>

  <p>Opravdoví svati jsou nutně také opravdoví lidé; lidskou laskavostí se liší od duchovně zmrzačených fanatiků, kteří vždycky pocházejí od ďábla, i když svůj fanatismus zdánlivě dávají do služeb náboženství. Humorný, veselý sv. Filip Neri (1515-1595), zakladatel Oratoria (1552), se stal strhujícím apoštolem Říma a novými metodami duchovní péče se mu podařil zázrak přivést renesanční město k nábožensko-mravní obnově. Byl přítelem sv. Ignáce z Loyoly, který společně s ním působil v Římě. Za pochmurně fanatického Pavla IV. (1555-1559), který chtěl zadusit každou radost, musel krátký čas trpět ústrky. Pak ale pokračoval ve své činnosti s papežským souhlasem a přispěním. Mnoha tisícům přinesl duchovní, tělesné i duševní zdraví. Pro obrozený katolicismus je typické, že našel výraz v radostném životním pocitu baroka.</p>

  <p>Ve Španělsku žila velká světice Terezie z Avily († 1582), která svou hlubokou mystikou a nevyčerpatelnou křesťanskou láskou nejen obnovila karmelitánský řád, ale do značné míry určila ducha a spiritualitu ve Španělsku a Francii v 17. stol. Po boku jí stál svatý karmelitán Jan od Kříže († 1591). Sv. Angela Mericiová († 1540) založila 1535 v Brescii voršilky; byly potvrzeny r. 1544 a v r. 1582 byly přeměněny v ženskou kongregaci pro charitativní péči a výchovu dívek. Ze sdružení zbožných laiků, jež založil sv. Jan z Boha († 1550), vznikl r. 1572 řád milosrdných bratří pro ošetřování nemocných. Sv. Karel Boromejský založil r. 1578 kongregaci světských kněží, oblátů. Sv. Kamil de Lellis († 1614) založil r. 1584 kamiliány pro ošetřování těžce nemocných a umírajících. Sv. Jana Františka Fremiotová de Chantal († 1641) vytvořila r. 1610 řád Navštívení P. Marie; podporoval ji při tom sv. František </p>

  <p>Saleský; podle něho se později sestry nazývaly salesiánky; jejich úkolem byla péče o nemocné a výchova dívek.</p>

  <p>Ve Francii založil r. 1611 Petr de Bérulle († 1629; od 1627 byl kardinálem) francouzské oratorium, které se věnovalo zvláště výchově kléru. Novější bádání ukazuje, že Bérulle měl na francouzské duchovenstvo v 17. stol. neobyčejně velký vliv. Od něho se odvozuje tzv. „francouzská škola” (<i>École francaise</i>); rozumí se tím určitý druh výchovy kněžstva, která se opírá o duchovní teologii soustředěnou hlavně na tajemství Kristova vtělení. Bérulle tak položil základ k obnově francouzského kléru, vycházející z nitra, která dala celé katolické reformě ve Francii zvláštní ráz. <i>Ecole francaise</i> dala francouzskému kléru vysokou duševní kulturu a vynikající teologické vzdělání. Brzy byla výchova teologů ve Francii skoro výhradně v rukou oratoriánů. V duchu Bérullově pokračovali Charles de Condren († 1641), generální superior oratoriánů, a Jean-Jacques Olier († 1657), farář u sv. Sulpice v Paříži a zakladatel kongregace světských kněží sulpiciánů. Až do začátku 20. stol. byl seminář St. Sulpice v Paříži jedním z nejdůležitějších teologických učilišť ve Francii; byl příkladem a vzorem pro všechny francouzské semináře a jeho vliv sahal až do Anglie a do Ameriky. Je třeba uvést také sv. Jana Eudese († 1680); r. 1643 vystoupil z „oratoria”, založil vlastní kongregaci světských kněží a zřizoval kněžské semináře. I on patřil k velkým obnovitelům náboženského života ve Francii v 17. století.</p>

  <p>Péče o kněžský stav se ukázala pro Francii velmi užitečnou. Její vzestup na vedoucí duchovní mocnost v 17. a 18. stol. byl do značné míry nesen obnoveným církevně náboženským duchem. Noví kněží byli též horlivými duchovními pastýři, kteří se ujímali lidu ve všech duchovních i hmotných potřebách. Jako se Eudes a eudisté kromě výchovy kněžstva věnovali horlivě též lidovým misiím, tak se stal sv. Vincenc z Paula († 1660) velkým světcem křesťanské lásky k bližnímu. Spolu s Louisou de Gras založil r. 1633 společnost milosrdných sester, později zvaných vincentky; papežem byly potvrzeny 1668 a věnovaly se péči o chudé a nemocné. Vincenc založil také kongregaci kleriků pro lidové misie lazaristy (podle mateřského domu St. Lazare v Paříži) nebo také vincenciány; měli za úkol ujímat se duchovní péče o prostý lid.</p>

  <p>V polovině 17. stol. dále vznikl přísný řád trapistů; založil jej po r. 1644 cisterciácký opat Armand Jean Le Bouthillier de Rance († 1700). V Nancy vzniklý r. 1652 boromejky, jež založily E. a J. Chauvenelovy jako světské společenství pro ošetřování opuštěných nemocných, a konečně r. 1681 ještě kongregace bratří křesťanských škol, kterou založil sv. Jan Křtitel de La Salle († 1719).</p>

  <p>Tak velké množství velkých světců, nových řádů, děl charity a výchovy svědčí o opravdu křesťanském duchu doby. Nově probuzený katolický život, který mnozí v 16. stol. pokládali za zaniklý, v nich opět skvěle rozkvetl. Dosud jsme se však nezmínili o nej důležitějším řádu a jeho zakladateli: o Ignáci z Loyoly a Tovaryšstvu Ježíšovu. O něm musíme pojednat samostatně.</p>

  <h3 id="toc_4">4. Ignác a jezuitský řád</h3>

  <p>Ignác z Loyoly (1491-1556) se mnohdy posuzuje zcela nesprávně, když se v něm vidí jenom velký stratég, organizátor protireformace, znalec lidí a psycholog. Byl především hluboký mystik, muž modlitby a světec. Narodil se r. 1491 na zámku Loyola v Baskicku, dostalo se mu dvorské výchovy (1506-1517) a sloužil jako důstojník ve vojsku španělského místo krále Navarry, tedy ve službách císaře Karla V. Při obraně Pamplony proti Francouzům v r. 1521 utrpěl těžké zranění na noze. Byl dlouho upoután na lůžko a tu u něho došlo ke změně smýšlení. Obrácení se dovršilo následující poutí k Matce Boží Montserratské. V tichu samoty v Manrese (březen 1522 - únor 1523) prožil mystickou přeměnu; tam vznikl první náčrt proslulých <i>Exercitia spiritualia</i>, knížky duchovních cvičení, a tam došel též k rozhodnutí, že v budoucnu bude vyhledávat jen větší slávu Boží. Od té doby bylo jeho heslem <i>Omnia ad maiorem Dei gloriam</i> (Všechno k větší slávě Boží). Na pouti do Svaté země (červen 1523 - leden 1524) v něm uzrál plán stát se knězem. Přes všechny překážky absolvoval latinskou školu v Barceloně (1524/1526), filozofická studia v Alcalá a Salamance (1526/1527), prožil několik pronásledování od španělské inkvizice, pro kterou byl podezřelý, a vykonal teologická studia v Paříži (1528-1535); bydlel v koleji Montaigu, kde předtím nabyli vzdělání Erasmus a Kalvín.</p>

  <p>V Paříži seskupil kolem sebe kruh přátel; byli to Petr Faber, František Xaverský, Jakub Laynez, Alfons Salmeron, Simon Rodriguez a Mikoláš Bobadilla. S nimi složil 15. srpna 1534 na Montmartru slib chudoby a čistoty a k tomu připojili další: působit jako misionáři ve Svaté zemi, a kdyby to do roka nebylo možno, dát se bezpodmínečně k dispozici papeži pro splnění jakéhokoli církevního úkolu. Pařížské studium dokončil dosažením diplomu mistra filozofie a teologie. Protože přeprava do Palestiny nebyla možná, odebral se r. 1538 se svými druhy do Říma. Mezitím přijal 24.6.1537 kněžské svěcení. V tu dobu v něm vzrůstalo rozhodnutí založit řád. Statuta, která Navrhl, potvrdil 27. září 1540 Pavel III. Spolubratři zvolili Ignáce za prvního Představeného Tovaryšstva; od té doby zůstával v Římě, věnoval se svému úkolu a jeho řád rychle rostl.</p>

  <p>Dnes je obecně známo a uznává se, že Ignác nezaložil řád proto, aby potíral protestantismus; nechtěl nic jiného než sloužit Kristu v církvi a pracovat na vnitřní obnově a prohloubení křesťanského života. Ale přece bylo jeho myšlení a usilování namířeno proti protestantismu, protože základní postoj Ignácův byl naprosto opačný než postoj Luthera a ostatních reformátorů. Teprve nyní, kdy je skoro dokončeno vydávání pramenů, je možno Ignáce posoudit. Byl jedním z největších mystiků; jeho mystika však byla bez jakéhokoli subjektivního blouznění. Byla nazvána <i>mystikou služby</i>, byla to střízlivá oddanost Kristu jako Pánu. V církvi, a to v římské církvi, viděl dále žijícího Krista. Bral velmi vážně tajemství vtělení. K Bohočlověku Ježíši Kristu patří vše lidské, ubohé, slabé; to vše vzal na sebe, aby to spasil. <i>Ecclesia spiritualis</i> (pouze duchovní církev) je neskutečná, a proto i nekřesťanská. Ignác přijímal to, co je lidské. Chtěl potírat jen hřích. Instituční církev - to byl pro něj dále žijící Kristus. Proto ani na okamžik neváhal dát se této církvi k dispozici, střízlivě, realisticky, směle a bez výhrad. Měl zrak otevřený pro svět, který náleží Kristu. V něm se uskutečňuje tajemství spásy. Žil <i>v mystice otevřené světu</i> (K. Rahner).</p>

  <p>Také Ignác narazil na instituční církev. Již jako student se setkal s inkvizicí a byl vězněn. Vážně se střetl s fanatickým kardinálem Caraffou, a když se Caraffa stal papežem (Pavel IV., 1555-1559), nastaly pro něj těžké časy. Nikdy však o církvi nepochyboval, neboť dovedl rozlišovat lidské od božského, uznával toto lidské a byl ochoten je snášet. V tom se odlišuje od reformátorů, ba byl v této věci přímo jejich protikladem. Jeho myšlení a snažení nutně působilo protireformačně, protože bylo „katolické”. Proti reformačnímu subjektivismu a spiritualismu, proti odvolávání se na vlastní svědomí stavěl vázanost na církev jako na vyšší autoritu. Poslušnost církvi, jádro jeho vlastního života a jeho řádu, byla pro něho poslušností Kristu. Jeho bezpodmínečná oddanost Svatému stolci, úřadu náměstka Kristova, byla službou Kristu.</p>

  <p>Zásady svého církevního postoje sepsal v knížce exercicií a tak s nimi obeznámil miliony lidí. Pokyny, které tam udílel, neboli <i>Pravidla správného církevního smýšlení</i>, určily ducha potridentské doby. Vše, co reformátoři z neporozumění nebo ze slepé horlivosti odmítali, protože to uráželo jejich spiritualismus, učil chápat v hlubším inkamačním pohledu a zařazovat do širší souvislosti: zpověď, přijímání svátostí, mši sv., řeholní sliby, úctu svatých, pouti, odpustky, bohoslužebné obřady, posty a zdrženlivost, obrazy a výzdobu kostelů atd. Zdůrazňoval, že se nemá mluvit stále jen o pouhé víře (<i>sola fides</i>), ale také nabádat k dobrým skutkům, jinak lidé zvlažnějí a zlenivějí. Nemá se stále mluvit jen o tom, že všechno činí pouze milost (<i>sola gratia</i>), protože z toho vzniká veliké nebezpečí, že se vzdáme svobody. Nemá se stále poukazovat na predestinaci; zajisté existuje Boží vyvolení k milosti, bez které nikdo nebude spasen, ale je třeba rovněž zdůrazňovat spolupůsobení člověka s milostí. Ostatně v těchto i ostatních problémech spásy platí to, co učí hierarchická církev. Nikdo nemá právo vykládat Písmo sv. podle vlastního subjektivního mínění (<i>sola Scriptura</i>), ale přísluší nejvyššímu učitelskému úřadu církve, aby je autenticky interpretoval.</p>

  <p>Ignác neustále zdůrazňoval starou katolickou nauku o spolupůsobení Boha a člověka, milosti a přirozenosti. Proti jednostrannostem reformátorů kladl katolickou syntézu. <i>Modli se, jako by všechno záleželo jen na Bohu, ale přičiňuj se, jako by záleželo jen na tobě, zda budeš spasen.</i> Nechtěl restauraci předreformačních poměrů, ale vnitřní oživení a obnovu zdravého náboženského a církevního ducha. Od pouhého potírání bludů a neřesti si nic nesliboval. Nikdy se neodvolával na reformátory a nebojoval ve svých spisech proti heretikům. Chtěl lidi přivádět na pravou cestu a zachraňovat jejich duše láskou a poučováním.</p>

  <p>V úžasně krátké době rozšířili Ignácovi odchovanci tohoto nového ducha a lidé se mohli opět radovat ze štěstí katolické víry. Nejvýrazněji se tato radost projevuje v uměleckém hnutí té doby, v baroku. Říkalo se mu jezuitský sloh; ve skutečnosti není jen uměleckou formou, ale výrazem nového nábožensko-církevního životního pocitu. V tom smyslu nemá nic společného s protireformací (umění protireformace), nýbrž výhradně s katolickou obrodou po reformaci. Barvou i tvarem vyjadřuje v nevyčerpatelné plnosti tryskající nový život víry. Barok brzy zdobil katolické domy Boží, zvláště jezuitské, přenášel na lid shromážděný k bohoslužbám radostný vnitřní i vnější pohyb. Zanedlouho zase putovala krajem veselá procesí v barokní nádheře, znovu se slavily staré svátky a ožily katolické zvyklosti.</p>

  <p>Na tom měli jezuité velký podíl. Při smrti sv Ignáce (1556) měl řád již asi 1000 členů, o dvacet let později to bylo 4000, kolem r. 1600 8520 členů, a koncem 17. stol. dokonce 20 000. Přísně centralistické vedení řádu učinilo z něho nanejvýš účinný, vždy připravený nástroj ve službě obnovy církve. Svědectvím jeho vnitřní náboženské síly je velký počet světců, kteří z řádu vzešli. Byli to např. první německý jezuita (od r. 1543) a „druhý apoštol Německa” <b>Petr Canisius</b> (1521-1597), velký misionář Indie a Japonska <b>František Xaverský</b> (1506-1552), třetí generál řádu <b>František Borgia</b> (1565-1572), <b>Alois z Gonzagy</b> (1568-1591), <b>Robert Bellarmin</b> (1542-1621) a mnoho dalších.</p>

</body>

</html>