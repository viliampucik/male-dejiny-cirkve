<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h2>§ 7 VNITŘNÍ KRIZE: ROZKOLY A HEREZE</h2>

  <p>V církvi se často vyskytovaly mylné názory a heretická pochybení, proti nimž bylo nutno se bránit. Příčinou toho byla na jedné straně vysoká duchovnost a myšlenkové bohatství křesťanského zjevení, na druhé straně vázanost církve na dějiny, daná její zásadou vrůstat do prostředí, a lidský charakter jejího vnějšího i vnitřního vývoje a rozvoje. Církev si byla vědoma, že vzácný poklad čisté božské pravdy musí nést a uchovávat v křehké pozemské nádobě; právě proto ji pocit odpovědnosti vedl k tomu, že věnovala zvláštní pozornost obraně proti mylným naukám. Na výskyt zvláštních názorů a herezí (bludů, tj. nesprávných nauk o víře) církev reagovala mimořádně alergicky zejména v dobách synkretických tendencí, které v otázkách víry zastávají nebezpečný relativismus. Tak tomu bylo už v raném křesťanství a jeho situace, která byla beztak velmi nebezpečně ohrožována z vnějšku, se tím často stávala přímo tragickou. Již otec církevní historie Eusebius konstatoval, že v 2. stol. vnitřní ohrožení křesťanství herezemi a rozkoly bylo mnohem větší než jeho vnější ohrožení pronásledováním. Překvapivě hojná antiheretická literatura prvotní církve, spisy apologetů a církevních otců, dokazují, jak pozorně a starostlivě se tento vývoj sledoval.</p>

  <h3 id="toc_1">1. Židokřesťanské hereze</h3>

  <p><i>Z</i> kruhů židokřesťanů, kteří se nedokázali dosti rázně rozejít se starým židovským kultem, vznikly v Jeruzalémě a v Palestině hlavně po smrti sv. Jakuba (62/63) zvláštní judaistické skupiny; nakonec vyústily do herezí ebionitů, nazarejců a elkesaitů, kteří sice uznávali Ježíšovo mesiášství, ale popírali jeho božství. Kerinthos (na konci 1. stol.) již spojoval strohý judaismus s gnostickými spekulacemi. Byl to současník apoštola Jana a Irenej uvádí, že Jan sepsal své evangelium proti Kerinthovi.</p>

  <h3 id="toc_2">2. Gnostické systémy</h3>

  <p>Rozličné gnostické systémy jsou produkty synkretismu a mají kořeny v předkřesťanské době. Po objevení velké gnostické knihovny r. 1946 v Nag Hammadi (Egypt) můžeme dnes porozumět spletitým myšlenkám a podstatě gnosticismu o něco více. Řecká filozofie a příslib vykoupení podle orientálních helénistických mystérií se v gnosticismu slučovaly ve zvláštní směs představ o tomto i o onom světě, do nichž byli uváděni jen zasvěcení.</p>

  <p>Gnostikové svým stoupencům slibovali tajemné poučení o velkých základních otázkách lidstva, o tom, odkud pochází a kam směřuje lidský život, o vzniku vesmíru i o smyslu zla a neštěstí na tomto světě. „Pravé poznání” (= gnósis), které zprostředkovali, se nezakládalo na rozumovém poznání a věcném poučení, ale získávalo se mystickým ponořením a určitou náboženskou praxí. Gnostikové tvrdili, že mají v držení tajná zjevení, která obsahují skryté vědění, přístupné jen zasvěcencům.</p>

  <p>Gnostikové se velmi záhy začali zajímat o křesťanství, a to právě proto, že se zakládá na zjevení. Slyšíme o nich již v novozákonních spisech, rozhodně se proti nim obrací zvláště Pavel (1 Tim 1,4; 4,7; 6,4; 6,20; Kol 2,8n.; podobně též Zj 2,6; 2,15). Přesto se nedalo zabránit, aby si gnostikové časem nepři-svojili nauku křesťanského zjevení a nevykládali ji ve svém smyslu. Jejich fantastický alegorický výklad Písma sv. spojoval platonskou a pythagorejskou spekulaci s vykupitelskými myšlenkami pohanských mystérií a s mytologickými kosmogoniemi (vyprávění o vzniku světa) a s astrologií starého Orientu. Křesťanská nauka o vykoupení vtělením Božího Syna se u nich spojila s učením o emanaci (výron stvoření z božství) a aiónech (aión = věk) a smísila se s dualistickými představami, podle kterých existují dva základní principy, dobro a zlo, jež spolu zápasí.</p>

  <p>Rozličné gnostické systémy mají společné tyto základní názory: všechny světy vznikly emanací z nejvyššího skrytého boha, přebývajícího v nedostupném světle, a to tak, že z tohoto boha vycházeli nesčetní duchové (aiónové, až 365) a stále více se vzdalovali od svého božského zdroje. Čím je tato vzdálenost větší, tím jsou nedokonalejší ve svém bytí a tím mají méně světla. Na posledním, nejnižším stupni se konečně mísí s hmotou, která patří k říši tmy a zla. V této nejnižší vrstvě vznikla naše země; je dílem nejmenšího ze všech aiónů, demiurga. Tento demiurgos neboli „tvůrce světa” je ztotožňován s Jahvem, Bohem Starého zákona.</p>

  <p>„Vykoupení” záleží v osvobození jisker božského světa z temné hmoty a v jejich uvedení do plnosti světla (pléróma) nejvyššího Boha. Tady začíná míšení s křesťanstvím. Kristus tu vystupuje jako jedna z oněch duchových bytostí (aión); jeho úkolem bylo zvěstovat lidem dosud neznámého nejvyššího Boha a poučit je, jak se mohou odloučit od hmoty, překonat temnotu a vrátit se do světa Božího světla. V Ježíši Nazaretském přijal Kristus zdánlivé tělo. Působil a trpěl jenom zdánlivě (doketismus); ve skutečnosti nemohl vůbec trpět a zemřít na kříži; mnozí gnostikové učili, že Kristus-Logos (Slovo) sestoupil na člověka Ježíše teprve při křtu v Jordáně a tím z něho učinil Mesiáše. Před utrpením jej opět opustil, takže na kříži zemřel jenom Ježíš Nazaretský jako pouhý člověk. Smrt na kříži v žádném případě nemá vykupitelský význam; důležitá je pouze učitelská činnost; opravdu „spaseni” budou jenom ti, kteří chápou a následují tajnou nauku Krista-Logu. Obsahem této nauky je překonání hmoty. To mohou pochopit jen opravdoví gnostikové neboli „pneumatikové”. Lidská masa, pohané, zahynou jakožto „lidé hmoty” (hylikové) spolu s hmotou ve věčné temnotě. Průměrným křesťanům jakožto „psychikům”, kteří nejsou schopni vyššího poznání, se přiznávalo jakési nižší vykoupení a omezená blaženost. Kristus prý zanechal dvojí zjevení: nižší, které zvěstoval ve svatých Písmech široké církvi, a vyšší, skryté, které tajně svěřil jen několika vyvoleným osobám a jež je nyní v držení gnostiků.</p>

  <p>Hlavními představiteli tzv. „křesťanské gnóze” byli Satomil v Antiochii (počátkem 2. stol.), Basileides v Alexandrii (kolem r. 120-145) a Valentinos v Římě (asi 136-160).</p>

  <p>Gnóze je ve své podstatě, jak lze snadno poznat, absolutně nekřesťanská, protože popírá podstatu křesťanství, víru ve skutečné božství Kristovo. Je pokusem strhnout křesťanství do nebezpečného proudu synkretismu. Přitažlivost gnóze byla v dráždivém kouzlu, kterým na mnoho lidí působí všecko tajemné a pseudomystické; dále v kosmických spekulacích a v odhalení nového pojetí světa a vykoupení, spojeném s obřadními formami; a konečně ve zdánlivě přísně asketickém způsobu života, který ve skutečnosti vycházel z nekřesťanského dualistického popírání světa a z nepřátelství k tělu. Gnóze rozvíjela rozsáhlou propagandu, která se projevovala náboženskými romány, zbožnými obřadními hymny a apokryfními „svatými Písmy” a údajně se zakládala na zvláštních zjeveních a tajném tradování dosud skrytých Kristových výroků. Tak způsobila mnoho škod v mladých křesťanských obcích, které se z valné části skládaly z nově pokřtěných konvertitů z pohanství. V rámci manicheismu se udržela až do středověku a žila dále v sektách pauliciánu, bogomilu a katharů; pokračovala ještě v novověku (spiritismus, teozofie, antropozofie atd.). Nikdy vlastně nebyla docela překonána a to podporuje domněnku, že nějak odpovídá jisté hlubší lidské touze.</p>

  <h3 id="toc_3">3. Manicheismus</h3>

  <p>Manicheismus se odvozuje od Peršana <b>Máního</b> (215-273), který chtěl dovršit Boží zjevení jako poslední Boží vyslanec po Buddhovi, Zarathuštrovi a Ježíšovi. S křesťanstvím má jeho nauka sotva něco společného. Zastával strohý dualismus a proces světa viděl jako neustálý zápas mezi světlem a temnotou, mezi principy dobra a zla, mezi duchem a hmotou. Člověk má v sobě přemáhat zlo a rozmnožovat světlo tím, že se vzdaluje veškeré zlé hmoty, zdržuje se požívání masa a vína i pohlavní rozkoše. Manicheismus pronikl do římské říše teprve v posledních desetiletích 3. století, rychle se však šířil ve 4. stol. a stal se velkým nebezpečím pro křesťanství, protože přejal mnoho křesťanských prvků. Manicheismu propadl i sv. Augustin před svým křtem.</p>

  <h3 id="toc_4">4. Marcionismus</h3>

  <p>Ve 2. stol. byl pro křesťanskou církev nejnebezpečnějším konkurentem marcionismus. <b>Markion</b>, syn biskupa v Sinope u Černého moře, se narodil asi r. 85, kolem r. 139 přišel do Říma a propagoval své ideje v římské obci. Když byl odmítnut a exkomunikován, založil vlastní církev, která se dík jeho pevnému vedení a přísné organizaci rychle rozšířila. Markion zavrhoval Starý zákon a hlásal strohý dualismus. Jahve Starého zákona je podle jeho učení hněvivý bůh zla, kdežto v Kristu Nového zákona se zjevil nejvyšší dobrý Bůh; Židé, stoupenci Jahvovi, pronásledovali Krista, Boha Nového zákona; Kristus však přijal pouze zdánlivé tělo, proto ho mohli usmrtit jen zdánlivě. Marcionismus se vyznačoval přísným etickým rigorismem, založeným na dualistickém nepřátelství k tělu; to mu získalo mnoho fanatických přívrženců.</p>

  <h3 id="toc_5">5. Enkratité</h3>

  <p>Za enkratity („zdrženlivé”) označoval již Irenej (Adv. haereses 1,28) a Klement Alexandrijský (Stromata 1,15,71 aj.) stoupence přísného, tělu nepřátelského asketického směru, který se velmi rozšířil kolem r. 170 a nabyl hrozivých rozměrů. Patřil k nim Tatianos, kterého jsme již poznali jako apologetu. Dogmaticky byli korektní, ale v asketických požadavcích zacházeli (zřejmě vlivem Markionovým) tak daleko, že od každého křesťana vyžadovali úplnou zdrženlivost nejen od požívání masa a vína, ale i od manželství. Toto pojetí bylo právem zamítnuto jako heretické. Enkratické tendence se však porůznu udržely ve zmírněné podobě a měly určitou úlohu v prehistorii a raných dějinách mnišství.</p>

  <h3 id="toc_6">6. Montanismus</h3>

  <p>Montanismus měl enkratické rysy, které se pojily s prvokřesťanským entusiasmem. <b>Montanus</b>, bývalý kněz Kybelin, vytýkal obecné církvi přílišné zesvětštění. Od r. 156/157 (dle jiných teprve kolem r. 172) hlásal přísnou mravní reformu a askezi, zamítal útěk před mučednictvím a vyžadoval, aby se křesťan dobrovolně hlásil k mučednictví, ba přímo si je vynucoval. Oživil také eschatologické tendence prvotní církve a hlásal blízký příchod tisícileté říše Kristovy (chiliasmus). Odvolával se na zvláštní zjevení a vydával se za proroka svatého Ducha, ve kterém se po Kristu dovršilo Boží zjevení. Podporovaly ho dvě extatické ženy, Priscilla a Maximilla, jež rovněž tvrdily, že se jim dostalo prorockých vidění a zjevení. Stoupenci Montanovi se shromáždili v Perpuze ve Frygii a očekávali Kristův příchod k poslednímu soudu. Přísná morálka získala sektě mnoho stoupenců. Později se rozšířila do severní Afriky, kde se k ní kolem r. 207 přidal dokonce tak duchovně vynikající muž, jako byl Tertulián; od té doby mocně napadal ostatní církve pro údajně laxní morálku a praxi pokání.</p>

  <h3 id="toc_7">7. Smysl herezí a rozkolů</h3>

  <p>Při pohledu na mnohotvárné a četné heretické nauky se stává skutečným problémem, jaký smysl měla tato separatistická hnutí. Pavel psal Korinťanům: Nejde se tomu vyhnout, že mezi vámi dojde i k rozštěpení. Tak se aspoň ukáže, kteří z vás jsou opravdu dobří (1 Koř 11,19). J. Lortz mluví o štastné vině a zdůrazňuje, že blud a vina mohou mít v Božím plánu spásy hluboký smysl. K. Rahner vysvětluje, že <i>církev poznává svou vlastní pravdu jasněji tím, že slyší její opak ... a odmítá jej</i>. Bylo by velkým omylem ztotožňovat bludařství prostě se zlobou a neuznávat, že se <i>mnohdy zakládá na zvlášť horlivém osobním hledání opravdové spásné pravdy</i>. Jeroným napsal: <i>Nikdo nemůže zplodit herezi, nemá-li planoucího ducha a přirozené dary, jejichž tvůrcem je božský umělec</i>, a Augustin říká: <i>Nemyslete si, bratři, že bludy mohou vznikat z nějakých malých duší. Hereze vytvořili jen velcí lidé</i> (In Psalm. 124).</p>

  <p>Ale Augustin zároveň nazývá hereze špatnými a srovnává je s mohutnými, ale tím nebezpečnějšími úskalími; varuje před nimi. Ani Pavlovo stanovisko se nedá vykládat tak, že snad chce herezi připisovat pozitivní význam v tom smyslu, že podporuje poznání pravdy. Pavel naopak vidí v bludařství strašlivé ohrožení spásy nejen pro jednotlivce, ale také, a ještě více, pro celou církev, kterou hereze chce odvrátit od jejího hlavního cíle. Může existovat jen jediná platná pravda Božího zjevení. Církev (ekklésía) od ní nesmí odstoupit, neboť má za úkol všeobecnou spásu a eschatologické učení. „Nepřítel” neustále zasévá koukol mezi pšenici a usiluje, aby se rozbujel a obilí zadusil. Teprve na konci času při velkém tříbení vyjde pravda vítězně najevo. Až do té doby se musí církev neustále bránit proti býlí a chránit své děti. Z tohoto hlediska Augustin nazývá hereze a jejich původce „výkaly církve” (<i>quos partim digessit Ecclesia, tamquam stercora</i>, Sermo V; Opera omnia, Paříž, 1837, V, 42).</p>

  <p>Církev se musila bránit nejen proti synkretickému porušování víry zvnějšku, ale rovněž proti úzkoprsému zužování víry, které požadovali rigorističtí enkratičtí sektáři jako Montanus a ke konci života Tertulián. Činila tak tím, že od 2. stol. podrobně popsala zásadu apoštolské tradice, stanovila kánon (oficiání seznam) knih Písma sv. a svolávala společné porady biskupů. Proti montanistickému hnutí se poprvé shromáždili na synodě biskupové z Frygie. Z těchto místních synod se asi v polovině 3. stol. vyvinuly provinciální synody, na kterých se scházeli biskupové z celé provincie se svými metropolity: v Kartágu afričtí biskupové, v Alexandrii egyptští, v Antiochii a Cesareji asijští a v Římě italští. Když se po konstantinovském obratu mohli poprvé shromáždit biskupové z celé římské říše, „ekumeny”, aby se radili o všeobecných církevních problémech, sešel se pod Konstantinovým vedením první „ekumenický koncil” v Niceji (325), aby rozhodl o bludném učení ariánském a o schizmatu Melitiově (v Egyptě) a Donatově (v severní Africe).</p>

</body>

</html>