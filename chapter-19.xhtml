<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h1>II. epocha: 700-1050</h1>

  <h2 id="toc_1">§ 19 WINFRIED BONIFÁC A ZALOŽENÍ KŘESŤANSKÉHO ZÁPADU</h2>

  <p>Winfried byl největší anglosaský misionář na pevnině, jedna z nejdůležitějších klíčových postav Západu, průkopník křesťanského společenství evropských národů. Jeho význam není ani tak v misijním díle v Německu - čestné pojmenování „apoštol Německa” mu bylo dáno teprve v 16. stol. - ale spíše v reformátorské a organizátorské činnosti a v důslednosti, jíž přivedl stagnující franskou církev k univerzálnímu církevnímu smýšlení, vytrhl ji z izolace a spojil ji s Římem, středem obecné církve. Připravoval tak svazek franské říše s papežstvím a umožnil vývoj, ve kterém pokračoval Karel Veliký a který vyvrcholil jeho korunovací na císaře r. 800 a nakonec obnovením západního císařství Otou Velikým r. 962. Bez Winfrieda Bonifáce by byla myšlenka středověké univerzální říše nemyslitelná.</p>

  <p>Winfried Bonifác se narodil mezi r. 672 a 675 v království Wessexu. Byl vychován jako oblát v klášterech Exeteru a Nurslinger, v Nhutscelle se seznámil s veškerou současnou vzdělaností, později tam působil jako učitel a r. 716 podnikl první misijní pokus pod vedením Willibrordovým ve Frísku. Nepříznivé politické poměry, hlavně válka, která vypukla mezi fríským vévodou Radbodem († 719) a franským majordomem Karlem Martellem (714-741), jej přiměly k návratu do Anglie. Roku 718 se však znovu vydal na pevninu. Než zahájil misijní činnost, putoval do Říma, aby si k ní vyžádal pověření a poslání od papeže Řehoře II. (715-731). Tam dostal jméno Bonifatius. V letech 719-722 působil jako misionář, nejdřív jako spolupracovník Willibrordův ve Frísku, potom samostatně v Horním Hesensku a Durynsku. Jako opěrný bod založil klášter Amőneburg. Kraj nebyl docela pohanský. Tu a tam působili iroskotští a franští putovní misionáři, ale svým nesoustavným vystupováním misii spíše škodili než prospívali. Bonifác poznal, že potřebuje větší autoritu, aby se uplatnil proti domácím velmožům. Proto se r. 722 vydal podruhé do Říma a vyžádal si od papeže posvěcení na biskupa a doporučující list na Karla Martella. Při té příležitosti vykonal tzv. suburbikámí biskupskou přísahu, kterou obyčejně do rukou papeže skládali držitelé sedmi biskupských stolců v bezprostřední blízkosti Říma (Albano, Ostia, Porto-Santa Rufina, Palestrina, Sabina-Poggio-Mirteto, Frascati/Tusculum a Velletri); tato přísaha je zavazovala k zvlášť těsnému spojení a jednotě s Římem.</p>

  <p>V letech 723-732 konal Bonifác znovu misijní činnost v Hesensku, tentokrát chráněn doporučujícím listem papežovým a zvláštním glejtem (průvodním ochranným listem) Karla Martella. U Geismaru skácel Donarův dub. Od r. 725 se více věnoval organizaci, upevnění a prohloubení křesťanství a budoval své postavení. Zůstával stále v písemném spojení se svou vlastí a s papežem; z domoviny mu stále posílali pomoc a nové síly. Aby mu propůjčil ještě větší autoritu k organizační výstavbě, jmenoval jej Řehoř III. (731-741) arcibiskupem bez určitého sídla a dal mu právo světit biskupy pro nově zřizované dieceze. V tu dobu založil Bonifác řadu nových klášterů (Fritzlar, ženské kláštery Tauberbischofsheim pod vedením abatyše Lioby, dále Kitzingen a Ochsenfurt Pod představenou Theklou). Dosud neměl příležitost zakládat biskupství. Snad mu v tom bránil franský episkopát a šlechta; cítili se Bonifácem jako cizincem ohroženi ve svých právech. Protože arcibiskupská hodnost a autorita ještě nestačily, putoval Bonifác 737/738 potřetí do Říma a dal se od papeže ustanovit apoštolským legátem pro Bavorsko, Alamanii, Hesensko a Durynsko se zvláštním úkolem zavést v těchto zemích pevnější církevní organizaci. V Římě získal pro své dílo nové pomocníky: Lulla, Willibalda a Wunibalda, který právě přišel z kláštera Monte Cassino.</p>

  <p>Léta 738-747 věnoval Bonifác výhradně organizaci a reformě církve ve franské říši. Nejprve dal Bavorsku nové církevní uspořádání tím, že stanovil přesné hranice biskupství pasovskému, salzburskému, freisinskému a řezenskému, později (745?) též eichstättskému. Pak zřídil v Durynsku biskupství ve Würzburgu, Buraburgu a Erfurtu (po r. 741). Noví franští panovníci Karlmann v Austrasii (na východě) a Pipin v Neustrii (na západě) mu upravili cestu k reformě církve ve franské říši. Tak mohl Bonifác konat 21. 4. 743 <i>Concilium Germanicum I</i>. (1. synodu Germánie), které mj. provedlo nové uspořádání církve v Austrasii. Nevíme, kde se tento koncil konal; Karlmann vyhlásil jeho usnesení jako říšské zákony. V letech 734/744 se konaly další synody v Estinnes (v Hennegavsku) pro Austrasii a v Soissons pro Neustrii. Roku 745 se mohla konat synoda pro celou franskou říši.</p>

  <p>Bonifác prováděl reformní činnost (od r. 741 jako legát pro celou franskou říši) v nejtěsnější dohodě s franskými panovníky. Ti se postavili nejen za reformní myšlenky, ale i za těsné spojení s Římem. Roku 747 složili biskupové přítomní na synodě pod vedením Bonifácovým slavnostní slib věrnosti papeži. Svazek byl uzavřen. Po Karlmannově vstupu do kláštera Monte Cassino (747) vládl Pipin sám a brzy vyjednával přímo s papežem. Jako vlastní franské poradce v otázkách církevní reformy měl po boku opata Futrada ze St. Denis a biskupa Chrodeganga z Met, o které se mohl opírat. Bonifácovo dílo přinášelo ovoce.</p>

  <p>Zdá se však, že poslední léta života byla pro Bonifáce plna osobních zklamání. Pipin sice účinně pokračoval v započaté reformě; ustupoval však stále víc franské opozici proti Bonifácovi, cizímu anglosaskému misionáři, a jednal bez něho. Došlo k tomu, že se Bonifác stáhl do ústraní. Franští velmožové r. 745 znemožnili, aby převzal právě uprázdněné biskupství kolínské. Tak si Bonifác r. 748 vybral za metropolitní sídlo Mohuč. Žil jednak tam, jednak ve svém oblíbeném klášteře fuldském, který založil v r. 744 a svěřil opatu Sturmimu; věnoval se svým úkolům duchovního správce a vrchního pastýře. Zdá se, že na velkých politických událostech už neměl účast. Nepodílel se pravděpodobně ani na jednáních mezi Pipinem a papežem Zachariášem (741-752) o sesazení merovejské dynastie ve franské říši, ani na pomazání Pipina na krále v r. 751 nebo 752 (Th. Schieffer).</p>

  <p>Když r. 753/754 přišel papež Štěpán II. (752-757) jako prosebník do franské říše a při té příležitosti znovu Pipina slavnostně pomazal a korunoval na krále, chystal se Bonifác právě na svou poslední misijní cestu do Fríska. Tam byl 5. června 754 s 52 druhy u Dokkumu zavražděn pohanskými Frísy. Jeho mučednická smrt vzbudila pozornost v celé franské říši. Bonifácovy tělesné ostatky byly v slavnostním průvodu přeneseny do Fuldy. Tentýž rok byl mezi papežstvím a franskou říší uzavřen významný svazek, jehož základy položil Bonifác.</p>

</body>

</html>