<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h2>§ 58 CÍRKEV V TŘETÍ ŘÍŠI</h2>

  <p>Zřídka byly politika a světový názor tak těsně spojeny a tak proti sobě vyhroceny jako v Třetí říši, nejhanebnějším a nejtemnějším období německé minulosti. Málokdy dal člověk lež tak bezostyšně do služeb politiky a diplomacie jako Adolf Hitler. To je nezbytné poznamenat hned na začátku, abychom pochopili situaci církve v Třetí říši.</p>

  <h3 id="toc_1">1. Hitlerova politika</h3>

  <p>Adolf Hitler, narozený 20. 4. 1889 v Braunau (v Horních Rakousích), žil v letech 1906-1912 jako zkrachovaná existence ve Vídni, kde do sebe nasál antisemitská a proticírkevní hesla. V letech 1914-1918 sloužil jako dobrovolník v jednom bavorském pluku. Po válce zůstal zase bez práce a bez místa, a rozhodl se stát politikem. Založil „Německou dělnickou stranu”, která si r. 1920 přidala do názvu nacionálně socialistická (NSDAP), a r. 1921 se ujal jejího vedení. Účastnil se Ludendorfova pokusu o puč (8. 11.1923), byl 9 měsíců vězněn v Landsbergu a r. 1925 obnovil NSDAP. To byly etapy jeho politické dráhy. Za všeobecné hospodářské krize strana pozvolna vzrůstala a nakonec se od r. 1929 stala stranou masovou, neboť Hitler sliboval bez rozpaků všem nespokojencům všechno. Roku 1930 dosáhla již 6,5 milionů hlasů a 107 míst v říšském sněmu; r. 1932 byla s 13,75 miliony a 230 mandáty nejsilnější stranou. Cestu této radikální strany provázel teror, krev a hrůza. Vysvětlením tohoto tragického vývoje je nespokojenost více než 6 milionů nezaměstnaných a mnoho dalších milionů trpících nouzi. Říšský prezident Hindenburg se zdráhal svěřit Hitlerovi místo kancléře, na které si mohl činit nárok jako vůdce nejsilnější strany. Hindenburga zpracovali von Papen a jiní; 30. ledna 1933 jmenoval Hitlera říšským kancléřem. To byl neblahý den uchopení moci.</p>

  <p>Před rokem 1933 vedly církevní kruhy proti nacionálnímu socialismu zcela jasný boj. Fridrich Muckerman SJ varoval již r. 1921 před velmi rozšířeným nedorozuměním, které stranu Adolfa Hitlera pokládalo pouze za politické hnutí, a ne za hnutí světonázorové a pseudonáboženské; proroctví o Třetí říši a hlásané vykoupení světa germánskou rasou a krví nazval herezí 20. stol. Pro temné pozadí tohoto hnutí otevřel lidem oči Hitlerův <i>Mein Kampf</i>, ale ještě více A. Rosenbergův <i>Mythus des 20. Jahrhunderts</i>. Dílo vyšlo v Mnichově 1930, ale širším kruhům se stalo známým teprve r. 1934. Biskupové varovali a zakazovali vstup do NSDAP (kolínská církevní provincie 5.3.1931, Mohuč atd.). Světonázorový konflikt byl nevyhnutelný.</p>

  <p>Tu však Hitler po uchopení moci náhle zahájil zcela jinou politiku. Ve svém prvním vládním prohlášení z 1. února 1933 slavnostně ohlásil, že jeho <i>nacionální vláda bude pokládat za svůj nejvyšší a první úkol obnovit jednotu ducha a vůle německého lidu. Bude hájit a chránit základy, na nichž spočívá síla našeho národa. Vezme pevně pod ochranu křesťanství jako základ veškeré naší morálky, rodinu jako základní buňku našeho národního a státního těla...</i> Boj vyhlásil jenom anarchismu a komunismu. Zastavil také ihned agitaci proti křesťanství ve vlastních řadách. Vytvářel názor, že on a jeho strana, když převzaly odpovědnost za stát, uvažují politicky čistě reálně a nechtějí se zatěžovat světonázorovým balastem, který byl prohlášen za přechodný jev doby boje. Již v programu strany z r. 1925 bylo v čl. 24 uvedeno: <i>Žádáme svobodu všech náboženských vyznání ve státě ... Strana jako taková zastává stanovisko pozitivního křesťanství, aniž se konfesijně váže na určité vyznání.</i> Odkaz na germánskou rasu a boj proti židovsko-materialistickému duchu byl úmyslně pominut. Naproti tomu v odůvodnění zmocňovacího zákona z 23. března 1933 stálo ještě zřetelnější: <i>Národní vláda vidí v obou křesťanských konfesích nejdůležitějšího činitele k zachování našeho národního charakteru. Bude respektovat smlouvy uzavřené mezi nimi a jednotlivými zeměmi. Jejich práva zůstanou nedotčena ... Říšská vláda, která vidí v křesťanství neotřesitelné základy morálky a mravnosti, klade velký důraz na přátelské vztahy se Svatým stolcem a snaží se je rozšířit...</i></p>

  <p>Taková slova nutně působila zmatek. Což jsme se v tom člověku mýlili? Když ho vezmeme za slovo a zavážeme smlouvou, můžeme jej snad opravdu svázat a spoutat. Tak došel Hitler v Římě sluchu, když patrně z podnětu von Papena přišel s návrhem konkordátu s Říší. Podiv nemusí vzbuzovat uzavření smlouvy - to bylo, jak jsme viděli, zcela v linii kuriální politiky - ale skutečnost, že pro výhody, které byly církvi ve smlouvě přiznány v oblasti nábožensko-kulturní, byly ponechány bez povšimnutí všechny politické pochybnosti proti diktátorské vládě. Tady se vymstilo, že se v katolických kruzích nikdy nenašel pozitivní vztah k demokracii. Na základě špatně pochopené a monarchisticky ovlivněné představy „vůdce” přijali lidé nacionálně socialistický fantom nestranického jednotného státu. Nejistota a bezradnost katolických politiků se ukázala v tom, že Centrum hlasovalo pro zmocňovací zákon (24. 3.1933) a že se pak (vynuceně) samo rozešlo v rámci všeobecného rozpouštění stran v červnu a červenci r. 1933.</p>

  <p>Místo dialogu v politickém prostoru, kterého se církev vzdala, skládaly se všechny její naděje do uzavření říšského konkordátu. V daném okamžiku se zdálo, že stačí smluvní zajištění k tomu, aby se obhájila potřebná a jedině požadovaná svoboda hnutí v náboženském kulturním sektoru. Mnohým katolíkům, beztak nespokojeným s politikou Centra, připadalo toto řešení sporných otázek mezi státem a církví dokonce ještě lepší než neustálá drobná parlamentní válka, jakou znali ze zkušenosti výmarské republiky. Žádná vláda se dosud neukázala ke katolické církvi tak velkorysou a tak ochotnou k ústupkům jako Hitler při jednáních o konkordát, ačkoli se při tom nežádalo nic, co by nebylo spravedlivé. Dík, který za to biskupové Hitlerovi projevili, je pochopitelný.</p>

  <p>Tehdy ovšem nikdo nevěděl, že jednání o říšský konkordát byla pro Hitlera jen taktickým manévrem; sloužila k tomu, aby získal čas a vrazil klín mezi stranu Centra a episkopát. Čas potřeboval, aby se on a jeho vláda etablovali a získali katolické voliče. Neustále vtloukal lidem do hlavy heslo o zavržitelnosti politického katolicismu; prohlašoval, že chce církvi dát, co potřebuje, a za to se má církev vzdát jakéhokoli zastoupení v politice. Znělo to loyálně a přesvědčivě.</p>

  <p>Jak Hitler opravdu smýšlel, ukázaly teprve nejnovější publikace pramenů, především záznamy o jeho rozmluvách u stolu a deníky osob z jeho okolí. Podle toho není pochyb, že byl od mládí naplněn nenávistí ke křesťanství a vůlí je zničit. Rauschning (Gespräche mit Hitler, Zürich 1940, 188n.) podává autentické Hitlerovy výroky o jeho mládí, které jasně ukazují, že jeho zášti k Židům se vyrovnala pouze jeho nenávist ke křesťanství a že je při <i>konečném řešení</i> zamýšlel vyhladit právě tak jako židovství. V jeho říši měl mít oprávněnost k existenci jen árijský <i>Herrenmensch</i>, kterého si ovšem musí nejprve vychovat. Hitler prohlašoval: <i>Má pedagogika je tvrdá, všechno slabé se musí vykořenit. V mých řádových hradech bude vyrůstat mládež, které se svět bude děsit. Chci mládež násilnickou, panskou, neohroženou, krutou ... Z jejích očí musí znovu zasvítit pohled volného, nádherného dravce ... Nechci žádnou intelektuální výchovu. Věděním se mládež kazí... Musí se však učit ovládat. Učit se... překonávat strach ze smrti. To je stupeň heroické mládeže. Z něho vyroste stupeň člověka, který je mírou a cílem světa, stupeň bohočlověka ... V mých řádových hradech bude kultickým obrazem krásný člověk, který je sám sobě pánem ...</i> (Rauschning tamtéž).</p>

  <p>Hitlerovu politiku je nutno vidět jedině na tomto světonázorovém pozadí. Říšský vůdce SS Heinrich Himmler prohlásil: <i>Za deset let budeme moci diktovat Evropě zákon Adolfa Hitlera.</i> Všechno směřovalo k vypěstování nového nordicko-germánského rasového typu a k vytvoření pohansko-germánské veleříše.</p>

  <p>V křesťanství viděl Hitler pokračování židovství, vynález Žida Pavla; křesťanská morálka byla opakem jeho představy člověka. Jeho programem bylo nekompromisní odmítnutí a zničení. Domníval se, že je povolán k tomu, aby zničil zvláště katolickou církev stejně jako židovství a bolševismus - to prý je stejné. Je také zachována autentická zpráva, jak smýšlel o konkordátu. Necelé dva týdny po zasedám říšského sněmu 23. března 1933, kde označil za přední úlohu své vlády chránit křesťanství a církve, prohlásil v nejužším kroužku svých spolupracovníků v říšském kancléřství: <i>Fašismus si může ve jménu božím uzavřít mír s církví. Já to taky udělám. Proč ne? To mi nezabrání vyhubit křesťanství v Německu až do kořene. Člověk je buď křesťan, nebo Němec. Obojí být nemůže</i> (F. Zipfel, <i>Kirchenkampf in Deutschland 1933-1945</i>, Berlín 1965,9).</p>

  <p>Na tomto pozadí se rýsuje profil církevního boje, který začínal bezprostředně po uzavření říšského konkordátu. Probíhal trojstupňově:</p>

  <p><b>1. fáze</b> (1933/1934) - maskovaná opatření. Hitler sám se navenek držel v pozadí, přenechával světonázorový boj stoupencům a prohlašoval, že o tom nic neví (Rosenberg, od ledna 1934 oficiální vedoucí školení NSDAP). V souvislosti s Röhmovou revoltou (30. 6. 1934) dal zavraždit také předáky katolické církve, dva vynikající laiky Klausenera a Junga. Od dubna 1933 již probíhal bojkot židovských obchodů. <b>2. fáze</b> (1934-1939): Otevřený boj proti církvi, ze začátku maskovaný jako odkonfesionálnění veřejného života, omezoval působení církve ve všech oblastech: zákaz církevních spolků a organizací mládeže, ztěžování a místy (1937) zákaz vyučování náboženství ve školách, odnětí finančních příspěvků církevním mateřským školám a jiným sociálním a charitativním zařízením, potlačování církevního tisku, zákazy kázání a zatýkání kněží a laiků. Roku 1936 začaly devizové procesy s řádovými komunitami; mravnostní delikty se nafukovaly ve velké monstrprocesy s propagační tendencí: <i>takoví jsou všichni</i>, aby se podkopala stále ještě existující důvěra lidu v klérus a církev. V letech 1938/1939 byly zrušeny poslední církevní školy a četné kláštery, také katolické vysoké školy a teologické fakulty (v Mnichově). Teologické fakulty měly být nahrazeny fakultami pro nauku o rase. <i>„Norimberské zákony”</i> (září 1935) podřídily Židy výjimečnému právu, tj. učinily je bezprávnými; do podzimu 1938 se z Německa vystěhovalo asi 170 000 Židů (1/3 celkového počtu). V <i>křišťálové noci</i> (9. listopadu 1938) došlo k prvním velkým organizovaným pogromům na Židy. <b>3. fáze</b> (1940-1945): Ačkoliv byla válka, pronásledování církve pokračovalo. V podrobeném Polsku (Warthegau) měly být křesťanství a církev úplně vyhubeny (1940 n). Útok na kláštery v Říši (1940/1941) zarazil sám Hitler, neboť hlavně v Münstersku (biskup von Galen) došlo k mnoha nepokojům. Za válečná opatřeni bylo prohlášeno omezení řeholního dorostu a studentů teologie, vražděni duševně nemocných (euthanasie) a brutální proticírkevní opatření v Alsasku (1943). Říšský vedoucí Martin Bormann, snad nejfanatičtější nepřítel církve, převzal od r. 1941 vedení vyhlazovacího boje, který měl po ukončení války vést k likvidaci církve a křesťanství v celém okruhu panství nacismu a dovršit konečné vítězství.</p>

  <p>„Konečné řešení” židovské otázky začalo již r. 1941. Zvláštní komanda SS byla pověřena vyhubit Židy nejdříve v obsazených územích. Byla zřízena židovská ghetta (ve Varšavě v říjnu 1940) a vyhlazovací tábory (od podzimu 1941). Byli tam deportováni Židé z Holandska, Belgie, Francie, Norska, Maďarska a jiných zemí jihovýchodní Evropy; od října 1941 také z Německa. V Osvětimi byly od konce roku 1941 usmrceny tři až čtyři miliony v plynových komorách. Jiné tábory smrti byly Chelmno, Treblinka, Belsec, Sobibor a Majdanek. Bylo zavražděno skoro 6 milionů Židů. K tomu přistupovaly obyčejné koncentrační tábory, Dachau, Sachsenhausen, Belsen, Oranienburg, Buchenwald, Terezín, Mauthausen atd. s hromadným vražděním popravami, mučením, podvýživou, epidemiemi a zastřelením. Kdo čte tuto strašlivou bilanci bezbožného, v samé podstatě protikřesťanského systému, vždy znovu pociťuje hluboký otřes. Toto utrpení milionů, k němuž přistupují ještě válečné hrůzy na celém světě, přesahuje lidskou představivost.</p>

  <h3 id="toc_2">2. Odpor církví</h3>

  <p>Odpor církví proti takové zločinnosti může vzhledem k hanebným činům připadat z dnešního hlediska nedostatečný. To se aspoň proti němu namítá. Ve skutečnosti byly církve jediné síly, které stály neochvějně v nejprudším boji proti nacistickému režimu a které tento režim sám považoval za nejnebezpečnější odpůrce, jak vyplývá z tajných hlášení gestapa, nyní uveřejněných (Zipfel, Kirchenkampf, s. 272n). Katoličtí a evangeličtí křesťané bojovali společně, vždyť v té době se „protestantské vyznavačské církvi” vedlo nejinak než katolické církvi. Byla to epocha, kdy se věřící křesťané setkávali v útrapách.</p>

  <p>Velký je počet biskupských protestních nót vládě a pastýřských listů. Začaly už na podzim r. 1933 a rok od roku byly ostřejší a důraznější. Na každou akci nepřátelskou církvi odpovídaly pádné protesty. Jmenování Rosenberga světonázorovým vedoucím (leden 1934) bylo ihned kvitováno záplavou odmítavých přípisů a biskupských protestů. Kolínský kardinál Schulte se počátkem února osobně odebral k Hitlerovi, nazval Rosenbergův <i>Mythus</i> protikřesťanským pamfletem a požadoval, aby byl Rosenberg odvolán. Hitler se od Rosenbergových názorů zdánlivě distancoval, ale nepodnikl proti němu přirozeně nic. Schulte po svém návratu zděšeně prohlásil: <i>Hitler je sfinga, strašlivý člověk. Ještě se od něho dožijeme hrozných věcí</i> (Festschrift Frings, 1960, 574). Rok po uzavření konkordátu vytýkali biskupové v pastýřském listu vládě porušování konkordátu. Od té doby se při stížnostech neustále odvolávali na konkordát.</p>

  <p>Ukázalo se, že konkordát nebyl v církevním boji bezvýznamnou oporou. Dával papeži především právo zasahovat do vnitroněmecké církevní otázky. Biskupové se brzy z taktických důvodů dohodli na tom, že nejdůležitější a nejtěžší stížnosti na porušování konkordátu předkládali prostřednictvím Vatikánu cestou výměny diplomatických nót. Řeč těchto vatikánských nót je neslýchaně tvrdá, jak vyplývá z publikací, které jsou teprve nyní k dispozici. (D. Albrecht, <i>Der Notenwechsel zwischen dem Heiligen Stuhl und der deutschen Reichsregierung</i>, I., 1965). Již v nótě ze 14. května 1934 se uváděly oficiální stížnosti na velmi vážné porušování konkordátu. „Osservatore Romano” hovořil 26. 7. 1935 o otevřeném kulturním boji v Německu. Boj dosáhl vrcholu vydáním nesmírně ostré encykliky „S palčivou starostí” (<i>Mit brennender Sorge</i>) 14. 3. 1937. Nedávno jsme poznali historii jejího vzniku. Její základní koncept sepsal kardinál Faulhaber při jedné návštěvě v Římě na naléhavou žádost papeže. Tato předloha však tehdejšímu kardinálu - státnímu sekretáři Pacellimu - připadala příliš mírná. Sám doplnil nejdůležitější pasáže konkrétními, nanejvýš ostře formulovanými výtkami, a tak šla encyklika jménem kurie do celého světa. Byla jedinou obrovskou obžalobou Hitlerova režimu.</p>

  <p>Krátce před vydáním encykliky již Svatý stolec uvažoval o tom, že konkordát pro stálé jednostranné porušování zruší. Němečtí biskupové se vyslovili proti tomu. Na zmíněnou encykliku reagovali nacisté tak ostře jako nikdy předtím; i oni zamýšleli konkordát odvolat. Hitler však byl proti tomu. Tak obě strany při konkordátu setrvaly. Hitler při rozhovoru u stolu 4. 7. 1942 s politováním prohlásil, že konkordát je <i>hlavní pouto</i> pro jeho církevní politiku v říši; ale <i>se zřetelem na válku</i> se ho dosud přidržoval; <i>po skončení války bude s konkordátem konec</i> (H. Picker, Hitlers Tischgespräche, 1965, 435/437). Pro Vatikán bylo naopak nutné trvat na konkordátu proto, že mu poskytoval právo a možnost přímo zasahovat do německého církevního boje, což bylo v intencích německé katolické církve. Že ani německá církev „nemlčela”, lze ukázat na statečných kázáních münsterského biskupa von Galena i četných jiných biskupů. Galenova kázání z 13. a 20. července a 3. srpna 1941 kolovala po celém Německu, ba po celém světě. Nacisté se proti němu po dobu války neodvážili s ohledem na obyvatelstvo nic podniknout.</p>

  <p>Mohli papež a biskupové udělat víc? Hlavně v židovské otázce? Tuto otázku nelze neuváženě propagandisticky klást a ještě méně je možno na ni neuváženě odpovědět. Zatím je třeba počkat na vydání dalších pramenů, hlavně z církevních archivů. Poctivý badatel se střeží dělat ukvapené závěry.</p>

</body>

</html>