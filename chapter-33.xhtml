<?xml version='1.0' encoding='utf-8'?>
<html xmlns="http://www.w3.org/1999/xhtml">
    <head>
        <title>Malé dějiny církve</title>
    </head>
    <body>
          <h2>§ 33 PAPEŽSTVÍ OD INOCENCE III. DO BONIFÁCE VIII.</h2>

  <p>Vývoj, který začal za Řehoře VII., přivedl papežství za Inocence III. k vrcholu světového uplatnění. Za něho papežství <i>kulminovalo v závratné a neudržitelné výši</i> (Gregorovius). Uznávanou hlavou západního křesťanstva nebyl již císař, ale jednoznačně papež.</p>

  <p>Byla to náhlá proměna, když r. 1197 zemřel uprostřed budování mocné říše teprve dvaatřicetiletý císař Jindřich VI. a zanechal jako dědice dvouletého synáčka Fridricha II. - a naproti tomu o několik měsíců později v Říme po stařičkém Celestinovi III. (1191-1198) následoval rázný sedmatřicetiletý Inocenc III. (1198-1216), nejmocnější středověký papež. V Německu vypukly boje o nástupnictví, které měly za následek zhroucení impéria. V církvi si však právě nyní mohlo papežství plně vybudovat primaciální postavení nad celou západní církví a přitom vykonávat mezi evropskými státy centrální, vládnoucí a řídící moc.</p>

  <h3 id="toc_1">1. Inocenc III.</h3>

  <p>2a Inocence III. se uskutečnilo, oč usilovala gregoriánská reforma a co požadoval Řehoř VII. v <i>Dictatus papae</i> (1075). Jako nejvyšší zákonodárce, soudce a správce měl papež <i>plenitudo potestatis</i> a vykonával tuto nejvyšší plnost moci se svrchovanou jistotou nad celou církví. Církev se však ztotožňovala se západním křesťanstvem, a proto ani politické osudy národů tím nemohly zůstat nedotčeny. Augustinovská myšlenka Božího státu, podepřená konstantinovskou donací (považovanou všeobecně za pravou), ukazovala církev jako skutečné <i>imperium Romanum</i> a z toho se zrodila idea papežské světovlády. Měla hluboký základ v dobovém nábožensko-politickém myšlení a vyplývala z křesťanské odpovědnosti, kterou pociťovalo reformované papežství za západní křesťanstvo. Západní <i>populus christianus</i> bylo nadpřirozené, a proto také nadnárodní společenství všeho církevního lidu. Papež jako <i>caput christianitatis</i> (hlava křesťanstva) byl tím sám sebou hlavou a vůdcem západního světa, složeného z mnoha národů, ale spojeného toutéž vírou.</p>

  <p>Podle nejnovějšího bádání byl <b>Inocenc III.</b> hluboce náboženský, niterně zbožný a asketicky přísný muž; ačkoli byl rozený vládce a imperátor, zůstával především knězem a duchovním pastýřem. Vedl svůj úřad v plné odpovědnosti před Bohem jako <i>vicarius Christi</i> (náměstek Kristův). Od jeho vlády náleží toto označení k trvalému souboru papežských titulů.</p>

  <p>Jmenoval se Lothar ze Segni a pocházel ze starého hraběcího rodu. Studoval v Bologni teologii a kanonické právo a za svého strýce Klementa III. (1187-1191) se dostal do kolegia kardinálů. Byl drobné a jemné postavy a křehkého zdraví, spojoval s obsáhlým vzděláním úžasnou duševní sílu, bystrozrak, obratnost a umírněnost, a především vysoké duchovní pojetí úřadu univerzálního papežství. Nebyl vůbec církevní fanatik nebo <i>výhradně politický papež</i> (Heussi), projevoval spíše velké pochopení pro všechny problémy doby, plné kulturních, politických, sociálních i náboženských napětí a rozporů. S vnitřní důsledností mocně podřizoval protichůdné tendence jednotnému pořádajícímu principu a tím mohlo být za dané situace jedině papežství.</p>

    <p>Kdykoli Inocenc zasahoval do světských záležitostí, činil tak odpovědně a s přesvědčením, že i záležitosti tohoto světa se musí podřizovat Bohem danému řádu a že také králové a knížata podléhají soudu Božímu. Svět se mu jevil jako <i>hierarchia</i>, tj. jako „posvátný řád”. Jemné rozlišování mezi oblastí čistě politickou a čistě náboženskou, mezi církví a státem, nebylo ještě tolik rozvinuto, aby bylo možné se vyhnout „přesahům”. <i>Ratione peccati</i> (z důvodu hříchu) se papež cítil neustále oprávněn a povinen zasahovat všude tam, kde byl tento řád porušen morálním proviněním nebo objektivním bezprávím. Jako <i>caput christianitatis</i> (hlava křesťanstva) byl zároveň <i>arbiter mundi</i> (světový rozhodčí) ve všech nedořešených sporných otázkách.</p>

  <p>Tak zasáhl r. 1198 po dvojaké volbě do sporu o německý trůn.</p>

  <p>Nečinil si nárok na aprobaci (schválení) volby samé, ale pouze na úsudek o morálních kvalitách kandidátů, kteří z ní vzešli. Staufa Filipa Švábského nejdříve zamítl, protože ho považoval za násilníka a štaufský plán na připojení dolní Itálie a Sicílie k říši pokládal za hodný zavržení, nebezpečný a protiprávní. Když se Filip po vítězství nad protikandidátem Otou IV. ukázal umírněným a dal papeži příslušná ujištění o sicilské politice, byl Inocenc ihned ochoten uzavřít s ním mír. Když však Ota IV. po Filipově zavraždění (1208) dosáhl uznání v říši a byl ochotný poskytnout stejné ústupky, nezdráhal se ho Inocenc korunovat na císaře (1209). Tím víc byl zklamán, když Ota dané slovo nedodržel a r. 1210 se přiklonil k štaufské sicilské politice. Pro toto „bezpráví” mu upřel právo na panovnickou korunu a postavil proti němu zatím dospělého Fridricha II.; vyžádal si však od Fridricha předem přísežné ujištění, že se nikdy nepokusí spojit Sicílii s německou korunou.</p>

  <p>Proč přikládal papež dolnoitalské politice německých císařů takovou důležitost? Nebyl to problém výhradně teritoriální, ale týkal se celé církve, a byl tedy univerzální. Spojení Sicílie s německou říší by bylo z papeže udělalo podřízeného říšského biskupa a tím ho zbavilo samostatného významu vůči univerzálnímu císařství. Typický západnický dualismus by byl ztracen. Inocenc se domníval, že papežství může svou univerzální úlohu plnit tehdy, když mu nezávislost a suverenita církevního státu poskytuje potřebnou volnost.</p>

  <p>Ale papež Inocenc III. měl i vlastní koncept výstavby evropských států. Podle zásady přednosti všeho duchovního před světským se státy měly sdružit ve vyšším řádu pod papežským vedením. Středověkému feudálnímu myšlení odpovídá idea papežského vrchního panství nad křesťanskými národy Západu. Nešlo o zřízení hierokracie. Křesťanstvo v čele s papežem nemělo být státem; nebyla to <i>societas ve vlastním smyslu, ale dobově podmíněny vztah papežství k tehdejšímu křesťanskému světu</i> (F. Kemp). To v tomto jednotném řádu nevylučovalo suverenitu světských panovníků, neboť papežsky nárok na vedení měl jen nepřímý charakter. Vyžadoval pouze uznání nejvyšších norem křesťanské víry a morální autority papežství. Dualismus byl tedy zachován.</p>

  <p>Inocenc systematicky budoval papežské vrchní lenní panství. Začal spornou Sicílií: již r. 1198 uznala papežskou lenní svrchovanost císařovna </p>

  <p>Konstancie. Postupně přijali od papeže své země v léno králové anglický, aragonský, portugalský, dánský, polský, český, uherský, dalmatský a vládcové jiných menších teritorií. Na papežství tím přešlo ručení za právo a mír, což byly staré úkoly císařství, a vznikla družina vazalů, založená zplna na silné papežské autoritě.</p>

  <p>Ve vnitřním životě církve Inocenc důsledně uplatňoval primát tak, že energicky zasahoval do nekanonických voleb biskupů a tzv. <i>causae maiores</i> (větší soudní pře) vyhrazoval římské kurii. O pořádek dbaly reformy papežských správních úřadů, mnišstva a kléru. Z moci svého úřadu, tj. <i>ex officio</i>, zakročoval papež proti nehodným prelátům a biskupům tím, že je povolával před svůj inkviziční soud. Vůči kacířům se zpočátku choval mírně a ohleduplně. Teprve když se nepodařily pokojné pokusy o obrácení a jeho legát, cisterciák Petr z Castelnau, byl (v lednu 1208) v jižní Francii zavražděn, zorganizoval v r. 1209 křížovou výpravu. Za strašný, tak zahanbující krvavý průběh tohoto podniku není odpovědný papež, ale především fanatismus papežského legáta Arnalda Amalrici a hraběte Šimona z Montfortu.</p>

  <p>Slavnou stránkou Inocencova pontifikátu zůstává, že bezpečně poznal naléhavost a význam hnutí chudoby v církvi. Zvlášť si oblíbil lombardské humiliáty (1201) a založil sdružení „katolických chudých” (1208). Především však přátelsky přijal Františka z Assisi, když 1209/1210 přišel do Říma, aby si vyprosil papežské potvrzení pro své malé společenství. Žebravé řády se brzy staly nejsilnější oporou církve. I když rozvíjel svou moc, měl Inocenc s těmito řády v nejhlubším nitru cosi společného: vnitřní odstup od bohatství a nádhery; těm nikdy nepropadl.</p>

  <p>Vrcholem jeho pontifikátu byl <b>4. lateránský koncil</b>. Zahájil jej v listopadu 1215 za účasti asi 500 biskupů a 800 opatů. Byla to impozantní přehlídka celého křesťanského Západu a nepřekonatelný vrchol církevního života za vrcholného středověku. Reformní opatření přispěla k obnově a upevnění církve a ještě dlouho doznívala na provinciálních koncilech a diecézních synodách. Trvalou platnost mělo definování transsubstanciační nauky a nařízení o každoroční zpovědi a přijímání v době velikonoční.</p>

  <h3 id="toc_2">2. Poslední zápas mezi papežstvím a štaufským císařstvím</h3>
  
  <p>Tento vrchol však znamenal zároveň obrat. Inocenc zemřel brzy po ukončení koncilu (16. 7. 1216). Jeho nástupci nedokázali udržet postavení, které pro Papežství vybojoval, především proto, že bylo obtíženo velmi těžkou politickou hypotékou. Světovláda nemůže nikdy být úkolem církve, i když musí dbát co nejvíc o to, aby se život národů řídil křesťanskými, náboženskými a mravními principy. Náboženství trpí, když se slučuje s politikou. Velekněžský úřad ztrácí na vážnosti, když se angažuje nejen pro náboženské, ale i pro světské cíle. U nástupců Inocence III. ustupovaly vznešené ideje univerzality církve stále více do pozadí. V pozdním středověku, za renesance a v období reformace mnohdy převládaly nad problémy obecné církve teritoriálně politické otázky a zájem o udržení a rozšíření církevního státu.</p>

  <p>V bezprostředně následujícím posledním velkém zápase mezi <i>regnum</i> a <i>sacerdotium</i>, mezi císařem Fridrichem II. a papeži, šlo ovšem zpočátku o velký problém, který přednostně zajímal obě mocnosti. Když mladý císař obnovil štaufskou sicilskou politiku a místo slíbené křížové výpravy se plně věnoval jihoitalským plánům, které stále směřovaly k ohrožení církevního státu, dal ho papež Řehoř IX. v r. 1228 do klatby. Stižen klatbou podnikl Fridrich křížovou výpravu (1228/1229), která měla tak dalece úspěch, že císař smlouvou se sultánem Al Kamilem dosáhl odstoupení Svaté země křesťanům. Roku 1230 byl zproštěn klatby. Ale brzy se znovu projevily původní diference, které vznikly z císařovy politiky sjednocení Sicílie s říší a tím obklíčení církevního státu císařem. Fridrich byl dán podruhé do klatby (1239); postupoval z Neapolska proti Římu (1241) s cílem dobýt města a učinit je rezidencí svého univerzálního císařství. To by se bylo rovnalo konečné likvidaci univerzálního papežství; bylo by sníženo na obyčejné říšské biskupství. Šlo tedy o bytí a nebytí papežství.</p>

  <p><b>Inocenc IV. </b>(1243-1254) poznal nebezpečí. V příštích letech se bojovalo s krajním rozhořčením na obou stranách. Na 1. koncilu lyonském (1245) byl Fridrich znovu dán do klatby. Boj podporovala záplava pamfletů. Bylo stále zřejmější, že jde o základní otázku řádu západního světa. Aby navždy unikl štaufskému obklíčení, udělil Inocenc dolní Itálii, Sicílii a Neapolsko jako papežské léno Karlovi z Anjou. Císařství se po smrti Fridricha II. (1250) dostalo opět do hrozné krize. V Německu narušovaly klid dvojaké volby panovníků. V Itálii bojoval Konrád IV. (1250-54) o udržení svého štaufského dědictví. Když v šestadvaceti letech zemřel, snažil se Konrádův nevlastní bratr Manfred zachovat italské panství pro svého synovce, dvouletého „posledního Štaufa” Konradina. Po Manfredově smrti (1266) se mladistvý Konradin odvážně vydal na podzim 1267 znovu dobýt svou jihoitalskou říši. U Tagliacozza byl od Karla z Anjou poražen a s 12 věrnými 29. října 1268 v Neapoli sťat. Tak tragicky skončil štaufský rod, císařská moc byla krutě zničena.</p>

  <p>Ale i papežství bylo velmi těžce postiženo. Vybojovalo Pyrrhovo vítězství a nemohlo své postavení déle udržet. Vzestup národních států s jejich zvláštními zájmy se nedal zadržet. Rozpad západního společenství rychle pokračoval. Nejsilnější evropskou mocností byla teď Francie. Nebyla daleká chvíle, kdy papežství muselo postoupit národnímu francouzskému království právě vybojované mocenské prvenství; upadlo v postupnou závislost na Francii.</p>

  <h3 id="toc_3">3. Bonifác VIII.</h3>

  <p>Pokus papeže Bonifáce VIII. (1294-1303) ještě jednou se vrátit ve zcela změněném světě k nároku na vedoucí papežské postavení připadá jako zvláštní anachronismus. Jeho vladařská povaha s přehnaným sebevědomím, ale bez náboženské hloubky a bez zřetele na životní reality, snila o zřízení teokratického západního univerzálního státu pod papežským vedením. Přehlížel přitom, jaké nesmírné škody utrpěla vážnost papežství v letech politického mocenského boje s císařstvím. Bonifác VIII. chtěl uplatňovat duchovně politickou převahu papežství proti francouzskému Filipovi Sličnému (1285-1314), který sám sledoval plány na založení francouzského světového panství. Když papež v bule <i>Unam sanctam</i> (1302) s odvoláním na učení o dvou mečích (podle Lukáše 22,38 Kristus obě moci, duchovní i světskou, svěřil jedině církvi) prohlásil, že poslušnost vůči papeži je v každém případě nutná ke spáse, došlo k osudnému boji. Na papežskou klatbu odpověděl Filip Sličný odvoláním ke koncilu a v září 1303 dal papeže na zámku Anagni houfem vojáků zajmout. Měšťané z Anagni sice papeže po dvou dnech osvobodili, ale násilný čin dostatečně ukázal naprostou bezmocnost a politickou bezvýznamnost papežství. Papež nebyl s to se ubránit. Nepřežil dlouho zhroucení svých snů o světovládě. Po několika týdnech v Římě zemřel. Jím navždy skončila univerzální středověká mocenská převaha papežství.</p>
    </body>
</html>