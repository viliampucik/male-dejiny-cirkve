<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h2>§ 3 POSTUP MLADÉ CÍRKVE Z JERUZALÉMA DO ŘÍMA</h2>

  <p>Skutky apoštolů líčí pronikání evangelia z Jeruzaléma až na sám konec země (Sk 1,8). Poskytují hluboký pohled jak na úchvatnou a nadšenou misijní činnost, tak na vnitřní život prvotní církve, naplněný první láskou.</p>

  <p>Rozlišujeme tři období:
    <ol>
        <li>židokřesťanské se střediskem v Jeruzalémě (kap. 1-9,31),</li>
        <li>období přechodu od židokřesťanství k pohanokřesťanství se střediskem v Antiochii (kap. 9,32-15,35),</li>
        <li>misii sv. Pavla mezi pohany (kap. 13-28).</li>
    </ol>
  </p>

  <h3 id="toc_1">1. Prvotní obec v Jeruzalémě</h3>

  <p>Mateřská církev jeruzalémská se od začátku těšila velké vážnosti. Působili tam první apoštolové, pod vedením Petrovým společně spravovali obec jako živí svědkové Páně. Byli tam ještě mnozí jiní očití svědkové Ježíšova působení, smrti a zmrtvýchvstání a nadšeně hlásali radostnou zvěst o vykoupení.</p>

  <p>V Jeruzalémě byla nejdříve vytvořena vlastní řeč křesťanské víry a uspořádána vlastní bohoslužba. Mladá obec se zprvu cítila ještě jako dovršení židovství, účastnila se židovské bohoslužby, žila v tradičních formách židovské zbožnosti a přejímala základní princip židovské organizace (členění obce, řízení prostřednictvím starších a trvale zplnomocněných nositelů úřadu). Zároveň však tvořila s apoštoly vlastní společenství; konala vlastní bohoslužbu jako děkovnou vzpomínku (eucharistia) a kultické zpřítomňování Kristovy oběti: věřící v soukromých domech lámali chléb a dělili se o jídlo s radostí a s upřímným srdcem (Sk 2,46), a slavili tak posvátnou večeři Páně. Jeruzalémská obec vtiskla rozhodující rysy společnému životu, zřízení, zbožnosti i modlitebnímu řádu církve. Na tzv. apoštolském koncilu v Jeruzalémě (asi r. 50) došlo též k prvnímu vážnému rozhodnutí, které mělo nesmírný význam pro budoucnost mladé církve: že totiž křesťané z pohanství mají být zásadně svobodni od židovského zákona (Sk 15,6n. 19).</p>

  <p>I když vnitřní výstavbu obce zprvu společně určoval sbor dvanácti apoštolů, přece zřetelně vysvítá, že vedoucí úloha příslušela Petrovi. Kromě něho označuje Pavel jako „sloupy” obce také Jakuba a Jana (Gal 2,9). Teprve po Petrově odchodu z Jeruzaléma (asi 43/44) nastoupil na jeho místo (Sk 12,17) Jakub (není jisté, zdali totožný s apoštolem Jakubem Mladším). Podle tradice byl prvním jeruzalémským biskupem. Na apoštolském koncilu se poprvé setkáváme s presbytery; už předtím se mluví o sedmi jáhnech (Sk 6, ln.) v čele se Štěpánem. Tak je hierarchický řád nositelů úřadu úplný: biskup, presbyterové (kněží) a diákoni (jáhnové) jako autoritativní vedoucí jeruzalémské obce.</p>

  <p>Ačkoliv se křesťanská obec podílela na židovském kultu a přísně zachovávala židovský zákon, takže se zprvu jevila jako židovská sekta, nutně se brzy se židovstvím rozešla, protože nové, typicky křesťanské rysy od počátku vedly k nepřekonatelnému protikladu mezi Ježíšovými stoupenci a synagogou. Křesťanský křest, modlitba, která se obracela ke Kristu jako k Pánu (Kyrios = Bůh), slavení eucharistie, výjimečné společenství lásky, které vedlo až k tomu, že se křesťané vzdávali soukromého vlastnictví ve prospěch bratrského společenství souvěrců (Sk 2,44n.) - to vše vyvolávalo u židů nedůvěru, odmítání a nakonec nepřátelství. Zvláště víra v Krista způsobila otevřený konflikt, který se projevil dvěma nárazovými pronásledováními: První vlna (32/33) vedla k ukamenování Štěpána, k vypuzení helénistických židokřesťanů z Jeruzaléma a k dalšímu pronásledování, které vedl Šavel. Ten však mezi lety 33/36 prožil obrácení před Damaškem a jako Pavel se brzy stal <i>vyvoleným nástrojem</i> hlásání křesťanství (Sk 9,15). Druhá vlna pronásledování, kterou rozpoutal král Herodes Agrippa I. (37-44), vedla r. 42/43 k mučednické smrti apoštola Jakuba Staršího a k uvěznění Petra; ten však byl z vězení zázračně zachráněn (Sk 12, ln.).</p>

  <p>Pronásledování bylo namířeno především proti helénistům, tj. proti Židům z diaspory obráceným na křesťanství, a mělo pozitivní účinek v tom, že se jejich prostřednictvím křesťanství šířilo do celého světa; hebrejští židokřesťané zůstávali v Jeruzalémě. Snažili se udržet si přízeň židů tím, že se chovali velmi loajálně k židovskému kultu a k chrámové službě. Přesto se vzájemný rozpor nedal trvale skrývat. Nutně vedl k novým výbuchům: kolem r. 62/63 byl ukamenován jeruzalémský biskup Jakub, „bratr Páně”. Podle Josepha Flavia (Antiquitates XX, 9, 1, v. 4-6) použil velekněz Ananos velikonoční slavnosti r. 62, kdy úřad prokurátora nebyl obsazen, k tomu, že dal úspěšně působícího Jakuba a několik jiných křesťanů obžalovat z přestoupení Zákona a odsoudit je. Podle starého podání (Hegesippos, u Eusebia Hist. eccl. II, 23,12, 10-18) byl Jakub nejdřív svržen z cimbuří chrámu a pak od jakéhosi valcháře ubit kyjem.</p>

  <p>Když křesťané na začátku židovské války (66-70) podle Kristova varování a proroctví o zkáze Jeruzaléma (Mt 24,15n.) včas opouštěli Jeruzalém, židé je označovali za odpadlíky a zrádce. Rostoucí nenávist vedla k tomu, že kolem r. 100 synagoga (= židovské náboženské společenství) křesťany oficiálně proklela. Nové a poslední židovské povstání proti Římanům za Bar Kochby (132-135) způsobilo křesťanům v Palestině opět krvavé pronásledování od židů. Tím nastal definitivní rozchod židů s křesťany a začalo neblahé nepřátelství, které působilo nešťastně na obě strany. Při pronásledování křesťanů v římské říši mívali židé osudnou úlohu jako podněcovatelé lidu proti křesťanům; po konstantinovském obratu, a zvláště ve středověku, trpěli zase židé. Náboženský rozpor nemá ovšem nic společného s novodobým rasistickým antisemitismem. Pádem Jeruzaléma r. 70 zaniklo přednostní postavení jeruzalémské obce.</p>

  <h3 id="toc_2">2. Obec v Antiochii</h3>

  <p>Antiochie jako první obec křesťanů z pohanství a jako křesťanské misijní středisko zaujala na začátku významné postavení. Takzvaný antiochijský spor (Sk 15 a Gal 2,11n.) dal podnět k vyjasnění vztahu židokřesťanů ke křesťanům z pohanství. O vnitřní výstavbě obce nevíme bohužel skoro nic, a proto nemůžeme říci, jak dalece byla vzorem při zřizování četných obcí, které Pavel založil při svých velkých misijních cestách, podniknutých z Antiochie. Zřejmě se tamní obec skládala většinou z nežidů, takže se už nejevila jako židovská sekta, nýbrž poprvé byla označena jako samostatné náboženské společenství křesťanů neboli „kristovců” (christianoi - Sk 11,26).</p>

  <p>Pavel byl hlavní osobností, která odpoutala křesťanství od židovsko-palestinské mateřské půdy, a z Antiochie, centra řecko-římské helénistické kultury, je rozšířil do světa. Po svém obrácení (kolem r. 33) se uchýlil po r. 36 nejdříve na tři roky do arabské pouště, aby se připravil na apoštolské povolání, a pak na Bamabášovo pozvání přišel do Antiochie. S Bamabášem podnikl, povolán Duchem svatým (Sk 13,4), první misijní cestu (45-48), která ho vedla na Kypr a do Malé Asie (Perge, Antiochie v Pisidii, Ikonium, Lystra a Derbe, srov. Sk 13-14). Na druhé misijní cestě (49/50-52) pronikl Pavel přes Malou Asii do Evropy, kde založil obce ve Filipách, Thesalonice, Athénách a Korintu (Sk 15,36-18,22). Třetí misijní cesta (53-58) vedla přes Galacii a Frygii do Efesu, odtud do Řecka a zpátky do Triady, Milétu, Cesareje a Jeruzaléma; tam skončila (r. 59?) prvním Pavlovým uvězněním (Sk 18,23-21,27). V té době psal nádherné listy Korinťanům, Římanům, Galaťanům aj. Také už v duchu směřoval k Římu a dále na západ (do Hispánie).</p>

  <h3 id="toc_3">3. Počátky římské obce</h3>

  <p>Když Pavel v zimě 57/58 psal v Korintu svůj list Římanům, byla římská obec již v určitém rozkvětu (Řím 1,8). Několik let předtím (kolem r. 50) došlo podle zprávy císařského životopisce Suetonia (Vita Claudii 15,4) k nepokojům mezi římskými židy kvůli Kristovi a židé byli z Říma vypuzeni (Judaeos impulsore Chresto assidue tumultuantes Roma expulit); na druhé misijní cestě Pavel poznal v Korintu dva z těchto vypuzených, manžele Aquilu a Priscillu (Sk 18,2); od nich se jistě dověděl více o římských křesťanech a již tehdy pojal plán sám se vydat do Říma. Římané byli také už o slavnosti prvních letnic v Jeruzalémě (Sk 2,10). Nezdá se tedy nemožné, že již velmi záhy existovala v Římě křesťanská obec. Kdo ji založil?</p>

  <p>Nejstarší tradice římské obce vždy připisovala její založení Petrovi. Odešel Petr do Říma hned r. 42/43, nebo brzy nato po svém útěku z Jeruzaléma, kdy <i>se odebral na jiné místo</i> (Sk 12,7)? Je to docela myslitelné, i když například r. 50 zase pobýval v Jeruzalémě na apoštolském koncilu. Tomu neodporuje ani fakt, že Petr nebyl v Římě, když Pavel psal svůj dopis Římanům (57/58) nebo když byl v římské vazbě. Neboť jistě, když založil církevní obec, brzy putoval dál, puzen misijní touhou, jako všichni apoštolové. Zpráva o Petrově pětadvacetiletém pobytu v Římě, která se traduje teprve od 4. stol. (Eusebius a Catalogus Liberianus), není příliš věrohodná a hlavně ji není třeba chápat ve smyslu nepřetržitého, trvalého pobytu. Naproti tomu je naprosto jisté, že Petr v Římě byl, neboť o tom svědčí jak 1. list Petrův, který byl určitě napsán v Římě r. 63/64 (1 Petr 5,13), tak jeho mučednická smrt za Neronova pronásledování křesťanů, pravděpodobně v červenci r. 64. O této smrti se podle nejnovějších vykopávek pod bazilikou sv. Petra už nedá pochybovat. I když se ještě nepodařilo zcela přesně identifikovat jeho hrob a pravděpodobně zůstanou určité pochybnosti, zda je to ten či onen z několika přes sebe ležících hrobů, přece je spolehlivě prokázáno, že byl pohřben na tomto místě. Petrovo římské mučednictví je tedy nutno pokládat za historicky zjištěný fakt, předávaný jednoznačnou tradicí, která sahá do nejstarších dob.</p>

  <p>Tato tradice také ukazuje na Petra jako zakladatele římské církve nepřetržitou řadou svědků od 1. listu Klementova (kolem r. 96), přes biskupa mučedníka Ignáce z Antiochie (list Římanům), dále přes Ireneje (Eirénaios) z Lyonu, který prvý zaznamenal úplnou řadu Petrových římských nástupců (Adversus haereses III, 1,1; 3,2), přes Dionýsia z Korintu (Eusebius, Cirk. dějiny II, 25, 8) a římského presbytera Caia (Eusebius, Círk. dějiny II, 25, 7) až k Tertuliánovi (De praescriptione haereticorum 32; Adv. Marcionem IV, 5) a mnoha jiným. Petr jako apoštolský zakladatel figuruje spolu s Pavlem, který také nalezl v Římě mučednickou smrt za Neronova pronásledování, v čele všech soupisů římských biskupů. Bezprostřednímu apoštolskému původu vděčí římští biskupové za své zvláštní postavení a důležitost v celé církvi, jak o tom sami velmi dobře věděli a jak to také vždy uznávaly všechny ostatní církve. Na tomto původu spočívala jistota a absolutní spolehlivost apoštolské tradice v římské církvi, která se udržovala řadou nástupců sv. Petra na římském biskupském stolci a zaručovala ryzost křesťanského učení.</p>

  <p>Po Petrovi následovali Linus, Anaklet, Klement, Evarist, Alexander, Sixtus, Telesfor, Hygin, Pius, Anicet, Soter, Eleuther atd. V tomto pořadí nalezl Hegesippos římský nástupnický soupis už kolem r. 160, když přišel do Říma, aby se tam poučil o pravé nauce Krista a apoštolů proti gnostickému bludařství. Totéž konstatoval Irenej, když kolem r. 180 hledal v Římě nejjistější záruku křesťanské pravdy. Oba neměli ani tak zájem o historickou chronologii seznamu římských biskupů, ale spíše jim šlo o stránku čistě dogmatickou; pátrali po pravé, neporušené pravdě víry. V době, která zanechala málo písemných záznamů, bylo bezpečné ústní podání velice důležité. Bylo-li se možno odvolat na spolehlivé autory a prokázat, že se nepřerušený řetěz tradice dá sledovat až k samému Mistrovi, byla tím zaručena ryzost nauky. S podobnou snahou se setkáváme i v mimokřesťanském světě, např. v židovství (viz starozákonní genealogie, Gn 5; 11,10n.; 1 Kron 1,9), u řeckých filozofických škol i u teologických škol islámských. Nezáleželo přitom na životopisných datech. Samotná posloupnost jmen měla dynamický charakter, který poskytoval jistotu víry a pevnost v nauce.</p>

  <p>Nesmíme se tedy divit, že v nejstarších římských biskupských seznamech nejsou uvedena žádná data. Historický zájem se probudil mnohem později a je příznačné, že o datování se jako první pokusil právě historik, Eusebius z Cesareje († 339), „otec církevních dějin”; v 10 knihách „Církevních dějin” počátkem 4. stol. uvedl u jmen 28 papežů rok jejich nastoupení do úřadu do časové souvislosti s daty současných císařů. U něho se poprvé setkáváme s údajem, že Petr byl 25 let biskupem v Římě; vyvozoval to z toho, že od Petrova útěku z Jeruzaléma (42) do jeho smrti v Římě (kterou kladl do r. 67) uplynulo právě 25 let. V tomto postupu pokračoval tzv. Catalogus Liberianus z r. 336, popř. r. 354, a zdokonalil jej podle čistě schematického hlediska: k příslušnému nástupu do úřadu připojil dokonce den a měsíc; není třeba podotýkat, že tyto údaje nemají historickou hodnotu. Je však možno se pokusit o získání určitých opěrných bodů pro dobu pontifikátu jednotlivých papežů použitím výsledků historickokritického bádání; nejstarší seznam pak vypadá asi takto: Petr († 64?), Linus (64-79?), Anaklet (79-90/92?), Klement I. (90/92-101?), Evarist (101-107?), Alexander I. (107-116?), Sixtus I. (116-125?), Telesfor (125-138?), Hygin (138-142?), Pius I. (142-154/155?), Anicet (154/155-166?), Soter (166-174?), Eleuther (174-189?), Viktor I. (189-198/199?), Zefyrin (199-217?); od něho se dají data udávat poněkud bezpečněji.</p>

</body>

</html>