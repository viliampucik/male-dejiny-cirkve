<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h2>§ 38 ERASMUS ROTTERDAMSKÝ A HUMANISMUS</h2>

  <p>Erasmus se narodil kolem roku 1469 v Rotterdamu. Byl to syn duchovního a dcery lékaře. Dostalo se mu vynikajícího vzdělání na proslulé humanistické škole v Deventeru (1474-84) a u „Bratří společného života” poznal <i>devotio moderna</i>. V roce 1486 vstoupil do kláštera augustiniánských kanovníků Emmaus a r. 1492 přijal kněžské svěcení. Jako sekretář biskupa v Cambrai (1493/1495) a jako student v Paříži (1495/1499) se horlivě věnoval humanistickým studiím. Později ovládal klasickou latinu lépe než svou mateřštinu. Jeho slávu jako humanisty založilo několik latinských cvičebnic a gramatik; přispěly k tomu, že se latina stala řečí i novověkých učenců.</p>

  <p>V Anglii (1499-1500) poznal hluboký a zbožný křesťanský humanismus, se kterým ho seznámili Thomas Morus, John Fisher (oba světci) a John Colet - s tím se zvláště spřátelil. Colet ho také upozornil na Písmo sv. Erasmus se naučil řecky a hebrejsky a vydal r. 1516 první řecký kritický text Nového zákona; tím se stal Erasmus středem křesťanského humanismu a biblicismu. Ve skvělé předmluvě k tomuto vydání vyložil své myšlenky o reformě církve a teologie, úplně založené na Písmu.</p>

  <p>Již v <i>Enchiridion militis Christiani</i> (Zbroj křesťanského rytíře - 1503) a v <i>Laus stultitiae</i> (Chvále bláznovství - 1509) ostře sarkasticky kritizoval zlořády v církvi a v životě. Nyní v předmluvě k Novému zákonu vyložil svou <i>philosophia Christi</i>, křesťanský životní postoj, odvozený z horského kázání. Má zavládnout prostý, střízlivý duch evangelia a vymizet balast církevních tradic. <i>Tollantur abusus, non substantia</i>. Odstranit zlořády, ale nedotknout se podstaty křesťanské víry, to bylo jeho heslo.</p>

  <p>Erasmus s předstihem postihoval palčivé dobové otázky a spojoval naléhavost reformy s evangeliem. Oči všech byly upřeny na něj. Bude mužem, který uvede do pohybu dávno touženou reformu? Humanisté mu jásali vstříc. Celý svět byl ochoten mu naslouchat. Zásady opravdové reformy celého křesťanského života, jež hlásal, vyvozované z pramene, tj. z Písma sv., a prosté, čisté biblické teologie, přesně odpovídaly všeobecné touze. Erasmovy praktické reformní návrhy nacházely nadšený souhlas.</p>

  <p>V tomto okamžiku vystoupil na scénu Martin Luther. Erasmus se o něm dověděl teprve po lipské disputaci. Viděl v něm humanistického spojence a dodával mu odvahu. Lutherův osud se brzy dostal do Erasmových rukou. V listopadu r. 1520 se Erasmus v Kolíně setkal s Fridrichem Moudrým, Lutherovým zeměpánem; ten se ho ptal, jak smýšlí o Lutherovi, a Erasmus ho utvrdil v jeho zákrocích ve prospěch Lutherův. Brzy se však Erasmus s bouřlivým a vášnivým wittenberským mnichem rozešel. Citlivý, humanistický optimistický učenec, který viděl v přirozenosti dobro a ve svobodě ducha spatřoval nutný předpoklad všeho lidského vzdělání a pravé zbožnosti, prohlédl Lutherův nominalistický skepticismus ve vztahu k přirozenosti a k lidskému rozumu. Ve spise O <i>svobodné vůli</i> (1524) na tom založil svou kritiku. Luther ihned odpověděl prudce polemickým spisem O <i>nesvobodné vůli</i> (1525). Později se vyjádřil, že Erasmus jediný ze všech odpůrců správně vystihl jádro jeho nauky. Erasmus znovu psal proti Lutherovi (1526/1527). Od té doby ho příkře odmítal. Většina starších humanistů Erasma následovala.</p>

  <p>Od roku 1521 žil Erasmus v Basileji a vydával spisy svatých Otců. Když byla r. 1529 v Basileji násilím zaváděna reformace, uprchl před ní do Freiburgu v Breisgau. Odtud působil najednání Augsburského sněmu (1530). Neúnavně vybízel k pokoji. Odmítal jakékoli násilí proti stoupencům nové víry. Mínil, že je lépe snášet luterské hnutí než rozpoutat náboženskou válku. Čas přinese vyléčení; prozatím je třeba toho mnicha (Luthera) a jiné fanatiky izolovat a na nějakou dobu je vyřadit; pak snad zušlechtění srdce a vědění (rozum) najdou cestu zpět k jednotě. Erasmovo heslo znělo: Svobodou ducha k pravé zbožnosti. Opravdovému křesťanskému náboženství a skutečné zbožnosti nehrozí nebezpečí z vědění, ale z neznalosti a nevzdělanosti, jež člověka znevolňují, a činí ho proto netrpělivým, fanatickým a svárlivým. Ošklivilo se mu bouřlivé, fanatické a bezohledné jednání novotářů. Varoval však neúnavně také před omezeným, strnulým lpěním na starých tradicích v katolickém táboře. Snažil se najít cestu mezi oběma extrémy.</p>

  <p>Erasmus zemřel r. 1536 v Basileji, kam se vrátil krátce před smrtí. Jeho poslední větší spisy byly věnovány opětnému sjednocení (<i>De sarcienda ecclesiae concordia</i> 1523). Založil jimi tzv. zprostředkující teologii, která měla dlouho mnoho přívrženců v katolickém táboře (Witzel, Pflug, Cassander), ale pěstovali ji i na protestantské straně mužové jako Melanchthon a Butzer. Místy, hlavně v dolním Porýní, doznívalo „erasmovství” ještě dlouho a dosáhlo pokojného soužití katolíků s luterány, až je v šedesátých letech zničily ostře vyhraněné konfesní bloky.</p>

  <p>Erasmovsko-humanistický pokus o zprostředkování se dodnes hodnotí rozdílně. Jedni v něm vidí <i>třetí sílu</i> v boji konfesí a litují, že se neuplatnila (Fr. Heer). Jiní Erasmovi vytýkají, že oslabil teologická stanoviska a svou nejasností způsobil těžké škody katolické církvi, zvláště jejímu dogmatu (J. Lortz). A jiní se zas domnívají, <i>že právě starý Erasmus byl na správné cestě</i> (K. A. Meissinger). V poslední době se zjistilo, že starý Erasmus, křesťanský humanista, nebyl ani nedogmatický skeptik, ani volný myslitel, nýbrž hluboce věřící katolík a teolog, věrný církvi a Božímu zjevení. Rozhodující úsudek ještě chybí.</p>

</body>

</html>