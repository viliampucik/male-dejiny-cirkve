<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h1>III. epocha: 1050-1300 (Rozkvět církve ve vrcholném středověku)</h1>

  <p>Synoda v Sutri znamenala vrchol a zároveň obrat císařské moci v církvi. Západní dualismus se v druhém období posunul příliš a jednostranně ve prospěch postavení císaře. Poměr sil obou mocí byl porušen. Jestliže neměla být trvale nebezpečně ohrožena svoboda církve a její zásadní samostatnost, a nemělo-li dojít k podřízení nábožensko-duchovního života státní moci a tak státnímu poručnictví, bylo nutně potřeba nejen nově upravit dosavadní poměr mezi císařem a papežem, ale také nově promyslit celý postoj církve k světu.</p>

  <p>V tom je smysl obrovského zápasu obou velkých mocností, který zanedlouho propukl. Vyvinul se z hnutí pro reformu církve, jehož zdrojem bylo nejprve čistě řeholní, klášterní uvědomění. Toto reformní hnutí brzy proniklo do všech oblastí nábožensko-mravního života a bylo zaměřeno nejen na jednotlivé změny, ale jeho cílem byl zásadně nový postoj k náboženským, politickým a kulturním otázkám, a tak působilo i navenek. Naléhalo se na to, aby byl nově určen poměr státu a církve a aby oběma nejvyšším mocnostem bylo dáno místo, které jim náleží. V boji o investituru toto úsilí dostalo církevně politický akcent, jehož charakter byl v prvé řadě určován cíli gregoriánské reformní strany v církvi. Ve svých účincích nezůstalo toto hnutí omezeno na spor mezi státem a církví, nýbrž zasáhlo veškerý duchovní život tím, že všude vedlo k novým, diferencovaným formám.</p>

  <h2 id="toc_1">§ 25 CLUNY A MNIŠSKÉ REFORMNÍ HNUTÍ</h2>

  <p>Nejvýznamnější mnišské reformní hnutí ve středověku vzešlo z Cluny.</p>

  <p>Vévoda Vilém Akvitánský založil kolem r. 908/910 v Burgundsku klášter Cluny. Správně rozpoznal, že hlavní příčinou úpadku církve v 9. stol. byl nedostatek ochrany a nesvoboda, popř. závislost klášterů na světských a duchovních velmožích. Proto vévoda novému klášteru zajistil svobodu ve vlastních záležitostech uvnitř i navenek. Zakládací listina a zvláštní papežské privilegium zaručovalo svobodnou volbu opatů a vynětí (exempci) z pravomoci (jurisdikce) diecézního biskupa. Duch kláštera se vyznačoval přísným zachováváním benediktinské řehole, tvrdou askezí, ve které na prvním místě byla povinnost poslušnosti opatovi, a zvláštní péčí o liturgickou bohoslužbu. Klášter se stal nejmocnější tvořivou silou v církvi za velkých opatů: Berno (909-927), Odo (927-942), Aymard (od 942 nebo 948; když 954 oslepl, přibral si jako koadjutora Majola), Majolus (954-994), Odilo (994-1048), Hugo (1049-1109) a Petr Ctihodný (1122-1156).</p>

  <p>Uprostřed zesvětštění pozdně karlovského období a také jako protiváha bezstarostnému užívání světa a kultury otonské doby připadla mnišství úloha představovat křesťanský odstup vůči světu a působit proti nebezpečí sekularizace. Svou náboženskou dynamikou mělo mnišství ve všech dobách sílu rozvíjet reformu církve z nitra a zajišťovat jí nutnou niternost a duchovní svobodu k plnění jejího podstatně náboženského úkolu. Západní mnišství - na rozdíl od mysticky orientovaného mnišství východního - se přitom silněji zaměřovalo na spoluodpovědnost za celé křesťanstvo. Tím se vysvětluje, že ani clunyjské hnutí nezůstalo čistě řeholním jevem, ale že brzy výrazně spoluurčovalo ráz západních dějin.</p>

  <p>Cluny vděčilo za svůj skvělý vzestup a vynikající vliv v 10.-12. stol. své vnitřní pevnosti a dynamice. Klášterní život nebyl rušen shonem, a mohl se ve svých zdech hluboce a opravdově rozvíjet. Mlčenliví, do sebe obrácení mniši, žijící jen pro službu Bohu, byli v západním společenství velkými muži modlitby. Sbratření v modlitbě s jinými kláštery a silné vědomí společenství s celým křesťanstvem, které je základním rysem liturgie, chránily reformovaný klášter před jakýmkoli egocentrismem. Jeho síla nespočívala v pesimistickém pohrdání životem, ale v tom, že v tichosti na sebe bral duchovní úkol modlit se za křesťanstvo. Novější bádání (G. Tellenbach, K. Hallinger) prokázalo, že clunyjští řeholníci si při přísně reformním duchu zachovali jistou otevřenost k světu; pěstovali vědy, zajímali se o politický vývoj a udržovali kontakty s králi a císaři. Ota I. si velmi vážil opata Majola; Odilo byl spřátelen s Jindřichem II.; Hugo byl kmotrem při křtu Jindřicha IV. a později prostředníkem mezi ním a papeži.</p>

  <p>Reforma se začala šířit již za druhého opata Oda. Ke Cluny se připojovaly četné jiné kláštery, nebo byly nově zakládány podle jeho statutu. Tak vznikl velký svaz klášterů, těsně spjatý s mateřským klášterem, od něhož dostával pokyny a byl duchovně oplodňován. Clunyjské hnutí dosáhlo vrcholu v 11. stol. Ve 12. stol. patřilo ke clunyjskému klášternímu svazu asi 3000 klášterních komunit, šířil se ve Francii, v Burgundsku, v Itálii, ve Španělsku a ojediněle i v Německu. Clunyjství mělo všude hluboký vliv na duchovní život; Cluny bylo náboženským srdcem Západu.</p>

  <p>Vedle Cluny záhy působila další reformní hnutí v duchu znitemění a prohloubení křesťanského života. Vliv kláštera Gorze v Lotrinsku, založeného r. 933 Janem z Vendiére, se šířil hlavně do Německa, kde se kolem něho sdružilo přes 150 klášterů. Středisky reformních hnutí byly také Brogne, Hirsau, Siegburg a Einsiedeln. Jejich samostatný význam správně poznalo teprve novější bádání. Německé kláštery se držely víc než clunyjské v rámci vládnoucího feudálně aristokratického směru. Staré významné říšské kláštery se chovaly k ústředně řízené, antifeudální clunyjské reformě rezervovaně, nebo dokonce odmítavě. Cítily se zavázány otonské říšské církvi a v pozdějším boji mezi císařem a papežem stály většinou na straně císařské.</p>

  <p>Nejnovější bádání (G. Tellenbach a jeho škola) nově položilo otázku o historickém vztahu clunyjské reformy k tzv. <i>reformě gregoriánské</i>. Zjistilo se, že sotva lze mluvit o přímém ovlivnění. Cluny nerozpoutalo boj o investituru. Ve sporných reformních bodech (investitura, kněžské manželství atd.) nezaujímalo krajní stanovisko a zpočátku vůbec nezamýšlelo politicky působit. Prosazování papežského nároku na vedení mu bylo stejně vzdálené jako třeba myšlenka křížových výprav nebo šíření křesťanské misie. Bylo to řeholní a církevní reformní hnutí.</p>

  <p>Vedlo však k prohlubování křesťanského života a tím nutně k myšlenkám o významu náboženství ve veřejném životě, o postavení církve a její hlavy - papeže - ve světě, o zlořádech v církvi a o velkých úkolech, jež má církev, připravovalo tak nepřímo půdu pro příští vývoj a stalo se mocným dějinným činitelem.</p>

</body>

</html>