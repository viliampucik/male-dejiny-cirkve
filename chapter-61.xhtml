<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h1>Současné církevní dějiny - od roku 1965 do současnosti (Roland Fröhlich)</h1>

  <h2 id="toc_1">§ 61 PONTIFIKÁTY PAVLA VI. A JANA PAVLA I.</h2>

  <h3 id="toc_2">1. První reformy</h3>

  <p>Pavel VI. jako papež převzal vedení koncilu jako dědictví po svém předchůdci a dovedl koncil do konce; celý jeho další pontifikát je ve znamení této epochální události církevních dějin.</p>

  <p>Giovanni Battista Montini se narodil 26. září 1897 v Concesiu u Brescie. V roce 1920 byl vysvěcen na kněze, pak se v Římě (<i>Accademia dei Nobili</i>) připravoval na službu v papežské kurii a v roce 1924 vstoupil do Státního sekretariátu. Zde se postupně vypracoval na státního podsekretáře (1937) a od roku 1944 se věnoval především vnitrocírkevním záležitostem tohoto úřadu za Pia XII., který si až do své smrti ponechal vedení sekretariátu ve svých rukou. V roce 1954 se Montini stal milánským arcibiskupem, v roce 1958 kardinálem. V letech svého působení v biskupském úřadu v Miláně se důkladně seznámil s problematikou pastorace, a to ve všech sociálních vrstvách. Byl otevřený všem moderním otázkám, podporoval dialog s odlišně smýšlejícími a byl pevně rozhodnut pokračovat v linii svého předchůdce.</p>

  <p>Po závěrečném zasedání koncilu se Pavel VI. ihned pustil do uskutečňování reforem, které koncil schválil. K tomu patřilo také nové uspořádání kurie. „Posvátné oficium”, které chránilo učení církve před herezemi, bylo přejmenováno na „Kongregaci pro nauku víry” (prosinec 1965). Ve dvou dalších letech byly zřízeny tři nové „sekretariáty”: pro jednotu křesťanů, pro nekřesťany a pro nevěřící. Určená komise měla přepracovat církevní právo, konstituované již v roce 1917, a měla ho přizpůsobit závěrům koncilu (nový <i>Codex luris Canonici</i> - Kodex kanonického práva byl pak vydán v roce 1983); další komise, ustavená v roce 1972, revidovala právo východních církví sjednocených s Římem.</p>

  <p>Ani koncilem požadované zřízení (římské) „biskupské synody” na sebe nenechalo dlouho čekat. Synoda se poprvé sešla 29. září 1967. Byl jí svěřen úkol sloužit jako poradní orgán papeže ve všech církevních záležitostech a posilovat jeho spojení se světovým episkopátem. Synoda byla svolána na podnět papeže - na zasedání byla stanovena dvou- až tříletá perioda setkávání. Zhruba 250 členů synody tvoří především delegáti národních biskupských konferencí, papež může jmenovat další členy. Zasedám trvá zpravidla tři až čtyři týdny. - Z vlastní iniciativy modifikoval Pavel VI. v roce 1970 právo volit papeže: nyní mají aktivní hlasovací právo pouze kardinálové, kteří dosud nedovršili osmdesátý rok svého věku.</p>

  <p>K prvním textům, které koncil schválil, patřila konstituce <i>Sacrosartctum Concilium</i> o posvátné liturgii. Pavel VI. tak otevřel bránu pro široké používání národního jazyka při bohoslužbě a udílení svátostí. Poté, co tak učinily některé jiné země, povolili němečtí biskupové v adventu 1967 poprvé mši v německém jazyce. Radost z této události kupodivu nebyla všeobecná, latinský jazyk byl přece jen považován za viditelné znamení celosvětové jednoty katolické církve. Mnozí duchovní tato nová pravidla ignorovali, v mnoha zemích vznikla hnutí „Una voce” (lat., jediným jazykem), která si přála zachovat latinu. Významným odpůrcem těchto novinek se stal francouzský biskup Marcel Lefebvre.</p>

  <h3 id="toc_3">2. Příznaky krize</h3>

  <p>Uvedené skutečnosti jsou ukázkou toho, jak velmi pozvolna se diferencovalo hodnocení a přijetí koncilu. <i>Aggiornamento</i> - modernizace církve v hlásání a praxi, při zachování věrnosti k tradované víře -, o niž tak usiloval Jan XXIII., vyvolávalo na jedné straně u biskupů a teologů nadšení. Ve stále větším počtu oblastí bylo zkoumáno, do jaké míry jsou tradiční výpovědi srozumitelné chápání moderního člověka. Na druhé straně se objevovaly obavy, strach, že dojde ke ztrátě základů a k zpovrchnění víry, že budou opuštěny důvěrně známé formy a tím i náboženské zakotvení. Ještě před koncem koncilu považoval Pavel VI. za nutné v otázce eucharistie varovat, že nelze <i>nechat upadnout do zapomenutí nauku, která již byla církví definována a nebo ji interpretovat takovým způsobem, že prostý význam slov a nebo uznaná síla pojmů zůstanou oslabeny</i> (encyklika Mysterium fidei, 1965). Šlo přitom hlavně o „transsubstanciaci” (přepodstatnění), o pravou přítomnost Krista v těle a krvi pod způsobami chleba a vína, o mši jako oběť. Věřícím se také připomínalo (s odvoláním na Pia X.), že <i>touhou Ježíše Krista a církve je, aby všichni věřící křesťané denně přistupovali k posvátné hostině</i>.</p>

  <p>V církvi pomalu narůstal pocit krize. Mnohé studie sice ukazují, že se již v padesátých letech začaly objevovat náznaky převratných změn, na něž chtěl dát koncil odpověď. Yves Congar (1904-1995) hovoří při pohledu na tuto dobu o celosvětových sociokulturních změnách: ztráta důvěry v metafyziku, bouřlivý rozvoj přírodních věd, vzrůstající sekularizace, revoltující mládež, rostoucí požadavky žen na rovnoprávnost. Jiní však byli toho názoru, že sám koncil svou otevřeností pro novou „světskost” byl hlavní příčinou znejistění mezi katolíky, upadající náboženské praxe a úbytku povolání ke kněžství.</p>

  <p>Změna celkové situace se projevila zvláště tehdy, když papež vystoupil před veřejnost se svou encyklikou <i>Humanae vitae</i>. Během koncilu, v březnu 1963, ustavil Jan XXIII. komisi, jejímž <i>úkolem bylo shromáždit názory na problémy manželského života, zvláště na regulaci porodnosti</i> (č. 5). Komise byla sestavena z teologů, odborníků na humanitní vědy a manželů. Koncil, který zahájil diskusi o této tématice 19. listopadu 1964, přenechal následujícího dne na pokyn papeže vyjasnění ještě otevřených otázek (především otázku kontroly porodnosti) zmíněné komisi: papež měl pak později sám přednést konečné stanovisko. Z šedesáti členů komise, pracující pod vedením kardinála Julia Döpfnera, zastávali téměř všichni názor, že za určitých okolností je možno i umělé antikoncepční prostředky považovat za zodpovědné. Jen čtyři teologové podepsali minoritní vótum, v němž odmítli všechny přímé (umělé) prostředky zabránění početí a za mravně povolené uznali výlučně jen využití plodných a neplodných dnů v cyklu ženy. Pavel VI. se překvapivě připojil k vótu menšiny. V <i>Humanae vitae</i> (25. července 1968) uvedl, že:</p>

  <p>„je nutno naprosto vyloučit jako dovolenou cestu pro regulaci porodnosti přímé přerušení plodivého procesu již započatého a zvláště potrat zamýšlený a provedený třeba i z důvodů léčebných. Podobně je nutno vyloučit, jak učitelský úřad církve již vícekrát prohlásil, přímou sterilizaci buď trvalou, nebo dočasnou, jak muže, tak i ženy.</p>

  <p>Stejně tak je vyloučeno každé jednání, které před manželským stykem nebo při něm nebo při rozvíjení jeho přirozených účinků má za cíl nebo za prostředek zabránit početí” (č. 14).</p>

  <p>Ohlas byl mohutný, vždyť se to týkalo každého páru, který chtěl své manželství utvářet podle katolického učení. Zpovědníci byli konfrontováni s těžkými konflikty, které s sebou přinášel konkrétní život (např. jestliže jeden z partnerů uvedené učení odmítal), a pomáhali si tím, že v extrémních situacích upřednostňovali úsudek svědomí. Biskupové papežovi neodporovali, hledali však rovněž z hlediska morální teologie přijatelná východiska (např. volbu menšího zla). Pro teology nebyl obsah encykliky jediným tématem, druhým - stejně významným - byla forma, jakou papežský učitelský úřad vykonával svou funkci.</p>

  <p>Vzhledem k tomuto protivětru, který přirozeně ještě mnohem silněji vál ze strany světové veřejnosti, na niž papež rovněž výslovně zaměřil své zásady, začal být Pavel VI. opatrnější, mnozí hovoří dokonce o „uspořádaném ústupu” v letech 1968-1972. V církvi se rozšířila propast mezi těmi, kteří koncil považovali za konečné slovo, a těmi, kteří ho posuzovali jako počátek obnovy církve. Obviňovali se navzájem buď z „odpadnutí” od podstatných rysů církve definovaných tridentským koncilem, nebo - naopak - ze „zrady” obnov, které zahájil poslední koncil.</p>

  <p>Představitelem první uvedené skupiny se stal biskup Marcel Lefebvre. Kdyby se byl později nerozešel s církví, byl by zřejmě považován za příkladného katolíka: jeho dva bratři byli kněžími, tři sestry byly řádovými sestrami. Narodil se v roce 1905 v Tourcoingu (severní Francie), studoval teologii v centru katolické pravověmosti, na <i>Gregoriánské univerzitě</i> v Římě, v roce 1929 získal doktorát teologie a stal se světícím biskupem v Lilie, pak působil 15 let jako misionář v Gabunu (střední Afrika), v roce 1948 se stal apoštolským delegátem pro francouzské oblasti Afriky a v roce 1955 arcibiskupem v Dakaru (Senegal). V roce 1960 ho Jan XXIII. povolal do ústřední komise pro přípravu koncilu. Jako biskup, ale také jako generální představený spiritánů (kongregace založená v roce 1703 pro vzdělávání kněží a misionářské poslání) se zúčastnil koncilu.</p>

  <p>Již brzy po začátku koncilu varoval před ekumenickou otevřeností, před upřednostňováním kolegiality (papež je primárně považován za člena kolegia biskupů) a před vyhlášením svobody náboženského vyznání. Postupně rostlo jeho přesvědčení, že se církev stane obětí liberalismu. Domníval se také - jak uvedl v dopisu Pavlu VI. -, že existuje tajná dohoda mezi vysokými církevními hodnostáři a svobodnými zednáři. V opozici k tomuto úpadku církve založil biskup Lefébvre v roce 1962, tedy ještě během koncilu, s 300 biskupy především ze Španělska a Latinské Ameriky <i>Coetus internationalis Patrum</i> (Mezinárodní svaz biskupů) na obranu pravého římskokatolického učení. V roce 1969 následovalo ve Fribourgu (Švýcarsko) založení <i>Confraternitas Pius</i> X.(Kněžské bratrstvo sv. Pia X.) a v roce 1970 v Écône (Wallis) zřízení vlastního kněžského semináře s přísnou vazbou na závěry tridentského koncilu, včetně předepsané latiny při slavení mše. Když mu Pavel VI. v roce 1976 zakázal vykonávat duchovní službu (suspenze), bezstarostně ve svěcení kněží a jáhnů pokračoval. Teprve když v roce 1988 - pro zabezpečení svého díla - vysvětil přes zákaz Říma čtyři biskupy, odloučil se tím výslovně od církve. Zemřel v roce 1991, aniž by se předtím pokusil o usmíření. (Představený bratrstva Bernard Fellay a nově zvolený papež Benedikt XVI. vyjádřili v prvních rozhovorech oboustrannou vůli k postupnému sbližování. - V roce 2005 mělo bratrstvo přes 450 kněží a asi 170 seminaristů.)</p>

  <p>Ve druhé skupině, která v koncilu viděla výchozí bod rozsáhlé obnovy, se nacházeli především teologové. Ti kritizovali, že ani na koncilu, ani v následujících letech nebyla projednávána skutečně ožehavá témata a poukazovali na problematiku regulace porodnosti, podávání svatého přijímání rozvedeným, kteří uzavřeli nový sňatek, na opuštěné farnosti, manželství kněží, postavení ženy a také na styl, jakým Řím jedná s těmi, kdo se „odchylují”. Autoritativní jednání kurie podle nich opět zesiluje, opět se posilují tradiční pozice v morálce a exegezi, místo aby se připustila otevřená diskuse.</p>

  <h3 id="toc_4">3. Znamení nové cesty</h3>

  <p>Tento destruktivní rozporuplný nesoulad na koncilu a v jeho realizaci byl pro Pavla VI. velmi náročný. Jeho váhavost, kolísání mezi oběma stranami a existenciální vážnost připomínaly Shakespearova Hamleta - toto přirovnání, které se objevilo v italském tisku, se brzy rozšířilo a stalo se trvalým znakem jeho charakteristiky. Přitom se objevovala velmi povzbudivá znamení převratných změn. Cožpak přání širokých kruhů uskutečnit reformu liturgie nebylo podloženo požadavkem věřících aktivněji se účastnit bohoslužeb? Nesnažili se laici - mezi nimi stále více ženy - spolupůsobit vlastní iniciativou a převzít zodpovědnost za úkoly církve?</p>

  <p>Nebyla také náhoda, že se ve velkém počtu opět začaly pořádat synody - tento proces zahájilo Nizozemí „pastorálním koncilem” (1966-1970). Ve Würzburgu se v roce 1971 sešla „Společná synoda biskupství Spolkové republiky Německo”. Dala si za úkol ve své oblasti „podporovat závěry 2. vatikánského koncilu a přispívat k utváření křesťanského života podle víry církve”. Laici byli tentokrát zastoupeni v dostatečném počtu (140 z 312 účastníků synody). Závěry, které byly po schválení německou biskupskou konferencí postoupeny do Říma, obdržely papežské uznání - jen otázka kněžského svěcení ženatých <i>Viri probati</i> (lat., osvědčení muži) musela být po protestu biskupské konference vyřazena. V NDR, jejímž biskupům nebyla cesta do Würzburgu povolena, uspořádali ve stejnou dobu vlastní pastorální synodu. Další země a další diecéze (např. Rottenburg-Stuttgart 1985) následovaly.</p>

  <p>Slibným znamením bylo, že věřící se opět začali zajímat o celý systém věrouky, místo aby dávali svůj souhlas jen izolovaným dogmatům.</p>

  <p>Biskupové na to reagovali vydáváním katechismů pro dospělé křesťany - v Holandsku v roce 1966 („ Aanvulling bij De Nieuwe Katechismus”, známý jako „Holandský katechismus”), v Německu v roce 1985 („Katholischer Erwachsenenkatechismus” - Katolický katechismus pro dospělé), ve Francii v roce 1991 („Catéchisme pour adultes”). Řím si pospíšil se zadáním úkolu vytvořit „světový katechismus”, který pak, po sedmileté práci, vyšel v roce 1992 nejdříve ve Francii jako „Catéchisme de l´Église Catholique”. Tento katechismus měl, jak vysvětlil Jan Pavel II. v úvodním slovu, sloužit regionálním katechismům jako vodítko, neměl je však v žádném případě nahrazovat. Vždyť již v Holandském katechismu, který nastoupil svou cestu v roce 1966 s imprimatur (svolení k tisku) kardinála Jana Alfrinka, vyvolaly některé formulace u Posvátného oficia obavy. V roce 1967, kdy už vyšel anglický a německý překlad a francouzské vydání bylo zcela připraveno, pověřil Pavel VI. komisi kardinálů přezkoumáním katechismu. Jejich námitky nevynechaly téměř žádné téma, opravy představovaly 95 stran při 550 stranách originálního katechismu (v německém překladu) a měly být zapracovány do dalšího vydání, případně měly být přidány jako dodatek. Obvykle se při tom jednalo o lepší objasnění tradičních výpovědí.</p>

  <h3 id="toc_5">4. Angažovanost pro mír</h3>

  <p>Ačkoliv <i>aggiornamento</i> nepatřilo programově do slovníku Pavla VI., přece jen papež reagoval na změnu doby, výslovně nebo nevýslovně, otevřením bran církve. V mnoha ohledech to byl „moderní” papež. Nejen že proti odporu tradicionalistů potvrdil novým mešním řádem (<i>Novus ordo missae</i>, 4. dubna 1969) liturgickou reformu koncilu. Vedle starosti o vlastní věřící byl jeho větší obcí „svět”. Po 2. světové válce a vynálezu atomové bomby si státy byly vědomy, že vytvářejí osudové společenství, že své jistoty a všeobecný mír mohou ochránit pouze jako „spojené národy”. Bylo tedy jistě přiměřené době, že se Pavel VI. k tomuto tématu vyjádřil, avšak stalo se malou senzací, když na pozvání Spojených národů 4. října 1965 (k 20. výročí existence této organizace) pronesl před valným shromážděním v New Yorku své „Poselství”. Jen zřídka kdy odhalil tak dalece roušku, která zakrývala jeho nitro:</p>

  <p>„A nyní dosahuje naše poslání svého vrcholu. Nejdříve negativně: Jedná se o slovo, které od nás očekáváte a které nemůžeme vyslovit, aniž bychom si byli vědomi jeho závažnosti a slavnostnosti: Už nikdy jeden proti druhému, nikdy, už nikdy. Cožpak nevznikla Organizace spojených národů právě z tohoto stanovení cíle: proti válce a pro mír? Poslyšte jasná slova velkého zesnulého muže, Johna F. Kennedyho, který před čtyřmi roky řekl: 'Lidstvo musí skoncovat s válkou, jinak válka skoncuje s lidstvem.' Není zapotřebí žádných dalších slov, aby se vyjádřily vznešené cíle vašeho národa. Je třeba jen připomenout, že krev miliónů lidí, neslýchaná a nesčetná utrpení, zbytečné masakry a strašné trosky posvěcují smlouvu, která vás spojuje, a činí z ní přísahu, která musí změnit budoucí dějiny: Nikdy válku, už nikdy válku! Mír, mír musí vést osud národů a celého lidstva.”</p>

  <p>Těmito slovy neodkázal jen na celosvětový společný problém, ale v linii, kterou započal Jan XXIII., pokračoval ještě dále. Giovanniho dobrota nevylučovala žádný stát a žádného člověka a současně dala světu otce, a svět teď při určitých příležitostech očekával slovo papeže. Pavel VI. tomuto očekávání dostál. Všichni papežové, kteří hlásali pravdy víry, měli sice vždy na mysli jejich platnost pro všechny lidi, nyní se ale rodil zcela jiný vztah papeže ke „světu”, sounáležitost a sdílení problémů s druhými, takže to, co odděluje, začalo být méně důležité.</p>

  <p>Nemusí nás proto překvapit, když od Pavla VI. zazněly i jiné tóny vůči komunistickým státům. Nejen že před Spojenými národy chválil model „koexistence” států různých ideologií, ale sám také podnikl konkrétní kroky, aby vytvořil atmosféru příznivou pro rozhovory. Jestliže Jan XXIII. prolomil ledy, pak jej Pavel VI. následoval, když vedl rozhovor se sovětským ministrem zahraničních věcí Andrejem Gromykem (27. dubna 1966), po němž následovala další setkání, když v roce 1967 přijal ruského prezidenta Nikolaje Podgorného. Nejvíce pozornosti však vyvolalo, když Vatikán v roce 1975 vyslal - na pozvání - delegaci na „Konferenci o bezpečí a spolupráci v Evropě” do Helsinek. Tato delegace, již vedl státní sekretář kardinál Agostino Casaroli, se zasazovala o všeobecnou svobodu svědomí a náboženství, která se pak také stala (samozřejmě nejen na naléhání Vatikánu) součástí závěrečných protokolů. Někteří biskupové, především z Polska, nebyli z tohoto ocenění komunistických iniciativ vůbec nadšeni.</p>

  <p>Toto nově vznikající celosvětové společenství se odrazilo také v tom, jak Pavel VI. internacionalizoval kurii: mezi lety 1961 a 1970 Italové pomalu ztráceli svou většinu ve vedení úřadů kurie, v roce 1978 jich bylo již jen 39 z celkového počtu 138.</p>

  <p>Jestliže Jan XXIII. k radostnému překvapení světového tisku opustil Vatikán, aby navštěvoval římské nemocnice a věznice, pak Pavel VI. byl první, který od doby Pia VII. (1800-1823) podnikl cestu za hranice Itálie. U cest „poutníka Wojtyly” se často zapomíná, že již Pavel VI. se stal se svými celkem devíti zahraničními cestami prvním „světovým papežem”. Tyto cesty ho vedly do Svaté země, do Turecka (na setkání s patriarchou Athenagorasem v Istanbulu), do Indie (Eucharistický kongres v Bombaji), do New Yorku (Spojené národy), do Portugalska (Fatima), do Kolumbie (Eucharistický kongres v Bogotě a setkání latinskoamerických biskupů v Medellinu), do Švýcarska (návštěva Ekumenické rady církví), do Ugandy, na Filipíny, do Austrálie, Indonésie, Hongkongu a na Srí Lanku. Přitom bylo v popředí náboženské hledisko: kontakt se zástupci křesťanských církví, posvátná místa, katolické země. To platilo samozřejmě i pro jeho pozdějšího nástupce - avšak Jan Pavel II. chtěl položit nové důrazy: všechny státy mají nárok na jeho návštěvu, nejen proto, že tam žijí katolíci, ale i proto, že papež nabízí své přátelství všem vládám.</p>

  <p>Také ekumenické hnutí naznačovalo změnu epochy. Ještě sto let před II. vatikánským koncilem zakázalo Posvátné oficium za Pia IX. všem katolíkům působit ve „Svazu k podporování jednoty křesťanů” (1864). Pius XI. tento zákaz potvrdil, veden obavami, že by tím církev mohla nepřímo přiznat, že jí nebylo svěřeno celé Kristovo dědictví. Avšak pak začaly tát ledy. Nelze zde jednotlivě vypočítávat, z jakých zdrojů se živilo úsilí o jednotu, ale po nelidskosti bolševismu a národního socialismu bylo jasné, že prvořadými nepřáteli církve už nejsou „heretici a schizmatici”, ale rozšiřující se ateismus. Společně prožitá pronásledování a také vzájemná pomoc v nouzi vedly k poznání, že i křesťané jiných vyznání žijí ze síly evangelia. „Proto tento posvátný sněm vybízí všechny katolické věřící, aby pochopili znamení doby a horlivě se účastnili ekumenického díla” (<i>Unitatis redintegratio</i>, č. 4). I zde pokračoval Pavel VI. v iniciativách svého předchůdce, který na koncil pozval pozorovatele jiných křesťanských církví. Ještě před skončením koncilu se setkal s ekumenickým patriarchou Athenagorasem v Jeruzalémě (4. - 6. ledna 1964). Po dalších setkáních v Římě a Istanbulu se oba shodli na zrušení klatby z roku 1054. Učinili tak přesně 7. prosince 1965, tedy den před skončením koncilu, papež v bazilice svatého Petra, patriarcha ve své bazilice svatého Jiří v Istanbulu. Již více než rok před tím (26. září 1964) nechal Pavel VI. navrátit řecké ortodoxní církvi hlavu apoštola Ondřeje, která byla jako kořist křížové výpravy v roce 1208 dopravena z Konstantinopole na Západ - toto gesto citelně zlepšilo vztahy mezi oběma církvemi. Na pozorovatele z jiných církví také velmi zapůsobilo, že byli pozváni ke společné bohoslužbě slova krátce před ukončením koncilu.</p>

  <p>Pavel VI. byl zřejmě i prvním papežem, který se začal zabývat situací rozvojových zemí jako samostatným problémem. Církev se již od roku 1891, za Lva XIII. (encyklika <i>Rerum novarum</i>), zaměřovala na sociální aspekty ve státních systémech a také to zdůvodnila:</p>

  <p>„Jakkoli tedy je posláním církve především přivádět duše ke svatosti a dát jim účast na nebeských statcích, přesto se stará i o každodenní potřeby lidí. Nejde jí však jen o to, co je k životu nezbytné. Stará se též o blahobyt a prospěch lidí v nejrůznějších kulturních oblastech, jak to doba žádá” (<i>Mater et Magistra</i>, č. 3).</p>

  <p>Sociální encykliky před Pavlem VI., i když se zmiňovaly o rozvojových zemích, však měly na zřeteli především situaci evropských států. Změna hledisek se nyní velmi zřetelně ukazuje ve slovech, jimiž Pavel VI. uvádí svou encykliku <i>Populorum progressio</i> (26. března 1967):</p>

  <p>„Konečně nedávno, v touze splnit přání sněmu a ukázat, jak Apoštolský stolec podporuje spravedlivou a velkou věc rozvojových národů, jsme považovali za svou povinnost zřídit při Římské kurii zvláštní papežskou komisi, jejímž úkolem by bylo probouzet v celém Božím lidu plné vědomí úkolu, jejž mu svěřila dnešní doba, totiž podporovat rozvoj chudších národů, šířit sociální spravedlnost mezi národy a pomáhat těm, které ještě nedosáhly náležitého rozvoje tak, aby ho jednou dosáhly svým vlastním přičiněním (Motu proprio <i>Catholicam Christi Ecclesiam</i> z 6. 1. 1967); Spravedlnost a mír je název i program této komise. Nepochybujeme, že k uskutečnění tohoto programu se k našim katolickým synům a křesťanským bratrům chtějí svou usilovnou prací připojit také všichni lidé dobré vůle. K nim všem se dnes obracíme se svou naléhavou výzvou ke společné práci a všestranný rozvoj člověka i rozvoj celého lidstva” (č. 5).</p>

  <p>Pavel VI. tak překračuje práh k novému prostoru: církev ve spojení se všemi lidmi dobré vůle má za úkol vytvářet lidsky důstojné poměry pro všechny, ne jako <i>Magistra</i> (učitelka), která již všechno ví a kterou je třeba jen poslouchat, ale která s novým pochopením pro člověka a svět nabízí nové bratrství.</p>

  <p>Pavel VI. zemřel 6. srpna 1978 ve věku osmdesáti let. Světová veřejnost mu vyjádřila díky za jeho úsilí o mír.</p>

  <h3 id="toc_6">5. Jan Pavel I.</h3>

  <p>Nástupce Pavla VI. vedl církev pouhých 33 dní. Ráno dne 29. září jej nalezl jeho osobní sekretář v posteli mrtvého. Lampička na nočním stolku ještě svítila, v ruce papež držel „Následování Krista” Tomáše Kempenského. Lékaři diagnostikovali infarkt myokardu. Byla to předtucha, když o dva dny dříve při oficiální audienci, která se ve Vatikánu koná každou středu, hovořil o svém zdraví? Řekl, že není právě dobré a že byl v uplynulých letech několikrát v nemocnici.</p>

  <p>Albino Luciani se narodil 17. října 1912 ve Forno di Canale (dnes Canale d´Agordo), v malé obci diecéze Belluno (severní Itálie). Ještě doma ho pokřtila porodní asistentka, protože byl „v bezprostředním ohrožení života”. Albinův otec byl dělník, socialista a antiklerikál, matka byla horlivá katolička.</p>

  <p>Veřejnost Lucianův rychlý vzestup nezaznamenala. Ve 23 letech byl vysvěcen na kněze, o dva roky později se stal zástupcem ředitele kněžského semináře v Bellunu a vyučujícím dogmatiky, pak získal doktorát teologie na <i>Gregoriánské univerzitě</i> v Římě, ve stejném roce se stal sekretářem společných diecézních synod Belluna a Feltre, v roce 1954 generálním vikářem (zástupcem biskupa) diecéze Belluno, v roce 1958 biskupem diecéze Vittorio Veneto, v roce 1969 benátským patriarchou a v roce 1973 kardinálem.</p>

  <p>V roce 1978 zvolili kardinálové již druhý den konkláve, ve čtvrtém volebním kole, Albina Lucianiho novým papežem. Rozhodl se pro jméno Jan Pavel I. Komentátoři v tom viděli jeho úmysl pokračovat v záměrech obou svých předchůdců, jiní v tom spatřovali spojení s bazilikou Jana a Pavla, kde se nachází hrobka benátských dóžat. Pozornost vzbudilo, že při svém uvedení do úřadu odmítl nosítka a tiáru (tiáru odmítl již Pavel VI.) a při prohlášeních se vzdal slavnostního „my” a používal běžné „já”. Již velmi brzy se pro něj stal charakteristickým jeho úsměv, tomu odpovídal i jeho prostý, lidový způsob jednání a heslo <i>Humilitas</i> (lat., skromnost, pokora), na němž postavil svůj papežský úřad. „Přál jsem si pastýře, jakého jsme dostali; pastýře, který zažil 2. vatikánský koncil a zasazoval se za uskutečnění jeho reforem ... V jeho způsobu jednání je jemnost, ale pevná, jeho myšlení působí jasně, jeho slova jsou rozhodná, jeho chování vstřícné”, tak ho charakterizuje kardinál Francois Marty, pařížský arcibiskup, a vyjadřuje tím zřejmě to, co přimělo i ostatní kardinály v konkláve, aby mu dali svůj hlas.</p>

  <p>Celou Lucianovou předchozí kněžskou činností pronikala jako konstanta blízkost k lidem a snaha o oslovující pastoraci. Jeho katechismus „Catechesi in bricciole”, který vydal po eucharistickém kongresu v Bellunu v roce 1949, se dočkal šesti vydání. Velmi známými se staly také jeho (fingované) dopisy Dantovi, Charlesu Dickensovi, Charlesu Péguymu a jiným, nebo literárním postavám jako byl Pinocchio a Figaro, ve kterých jednoduchým jazykem spojoval anekdotické prvky s pastoračními aspekty. Jeho péče o věřící v obtížných situacích zahrnovala také italské emigranty - navštěvoval je (jako patriarcha) v Německu, Francii, Portugalsku, Burundi, Brazílii a ve Švýcarsku.</p>

  <p>Ovšem z období jeho biskupského působení jsou známa i stanoviska, která - kdyby je vyslovil jako papež - by u mnohých narazila na protest a odpor. Tak se v roce 1972 zasazoval proti uzákonění rozvodu manželství v Itálii, rozpustil katolické organizace mládeže, které byly pro rozvod, v „Osservatore Romano” (23. ledna 1972) kritizoval teology, kteří - podle jeho názoru - zneužívali své svobody, když zapomínali, že provozují „jedinou svatou vědu”, nesouhlasil s teologií osvobození.</p>

</body>

</html>