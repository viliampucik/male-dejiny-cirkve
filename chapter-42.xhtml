<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h2>§ 42 JAN KALVÍN A REFORMACE V ŽENEVĚ</h2>

  <p>Třetí a nejmladší reformátor, působením však nejdůležitější, byl Jan Kalvín, který učinil střediskem svého rozsáhlého hnutí Ženevu.</p>

  <h3 id="toc_1">1. Životopis</h3>

  <p>Kalvín se narodil 10. 7.1509 v Noyonu (Francie) a pocházel rovněž z vrstvy blízké církvi. Jeho otec byl generálním prokurátorem, tj. hospodářským vedoucím a správcem majetku dómské kapituly v Noyonu. Pro jakési rozpory se dostal s kapitulou a biskupem do soudního sporu, byl r. 1528 dán neprávem do klatby a zemřel r. 1531, aniž byl klatby zproštěn. Přibližně v tutéž dobu se nepohodl s církví jeho starší bratr, který byl kaplanem; zřejmě byl zasažen novotami, zdráhal se sloužit mši a zemřel, aniž přijal svátost umírajících. Tyto zážitky jistě nezůstaly bez vlivu na Jana. Syn zdědil tvrdý, střízlivě kritický a právnický rozum otcův. Jinak na jeho povahu působila zbožná a ušlechtilá matka, pocházející z Flander. Bohužel brzy zemřela; po ní měl hlubokou nábožnost a smysl pro církev.</p>

  <p>Ve 12 letech obdržel církevní beneficium v Noyonu, které mu umožňovalo studium a cestu k duchovnímu stavu. Roku 1523 se odebral do Paříže a žil tam od r. 1524 v College Montaigu, kde předtím nabyl vzdělání Erasmus Rotterdamský a Ignác z Loyoly. Vyučovalo se tam nominalismu. Jako licenciát svobodných umění se Kalvín v r. 1528 rozloučil s Paříží a věnoval se podle otcova přání studiu práv v Orleansu a Bourges. Hluboké teologické znalosti získal samostatným studiem. Od r. 1532 se zase zabýval humanistickými studiemi v Paříži, což se projevilo v jeho komentáři k Senekově pojednání <i>De clementia</i> (O laskavosti). Tehdy se ještě plně pohyboval v humanistickém reformním myšlení francouzského biblického hnutí, jehož předním představitelem byl Faber Stapulensis († 1536). Ale najednou mu toto vše nestačilo. V náhlé konverzi, jak nazývá své nové poznání v autobiografickém přehledu z r. 1557, se přiklonil k reformaci; událo se to patrně v zimě 1533/34. Počátkem r. 1534 se vzdal obročí v Noyonu. Octl se ve vlně pronásledování, když pařížský parlament nařídil v r. 1534 zákrok proti novotářům pro tzv. <i>plakátovou aféru</i>. Kalvín musel uprchnout z Francie. V zimě 1534/1535 se odebral přes Štrasburk do Basileje, kde žili reformátoři Grynaeus, Myconius, Bullinger, Butzer a Capito; Kalvín se s nimi seznámil. V Basileji napsal proslulou <i>Institutio religionis christianae</i> a tam ji také vydal tiskem, nejdříve anonymně r. 1536 a pak pod svým jménem r. 1537. Byla myšlena jako spis na obranu pronásledovaných francouzských protestantů a byla věnována francouzskému králi, aby ho získala pro podporu reformy.</p>

  <p>Již v tomto spise, který do r. 1559/60 mnohokrát přepracoval a neustále rozšiřoval, vystupují základní prvky Kalvínova teologického myšlení. Zasazuje se o chudou, malou církev pronásledovaných; jen ta může být pravou církví Kristovou. Jako protějšek k ní staví bohatou římskou hierarchickou církev, která si povýšeně osobuje, že je viditelnou podobou církve na zemi. Známky pravé církve jsou hlásání čistého slova Božího a správné spravování svátostí. Má sloužit jenom slávě Boží a pečovat o to, jak má Boží čest na zemi zůstávat nedotčena, Boží pravda uchovávat svou důstojnost a říše Kristova být mezi námi dobře uspořádána a chráněna. K tomu není třeba viditelné podoby existující církve. Kalvín se v Basileji zabýval především Lutherovými spisy. Kalvína naráz proslavilo výstižné, v prvním vydání ještě stručné podání reformistických požadavků a myšlenek.</p>

  <p>Když se po krátkém pobytu v Itálii a ve vlasti chtěl vrátit do Štrasburku a procházel Ženevou, poznal ho jako autora <i>Institutio</i> Vilém Farel (1489-1565), který v tomto městě právě zaváděl reformaci; naléhavě prosil a zapřísahal Kalvína, aby tam zůstal a pomohl mu. Bylo to v červenci či srpnu r. 1536. Ženeva se pro politický rozpor se svým zeměpánem a biskupem spojila s zwingliánským Bernem, ale nebyla vůbec rozhodnuta provádět reformaci. Kalvínovi se však brzy podařilo výklady na list Římanům a kázáním vykonávat silný náboženský vliv. Koncem r. 1536 byl ustanoven kazatelem a městským farářem. Navrhl řád obce a předložil jej 16. ledna 1537 městské radě; řád měl na zřeteli přísnou církevní kázeň, zvláště pokud jde o měsíční slavení Večeře Páně. Nehodní měli být trestáni vyloučením od Večeře Páně (excommunicatio). Brzy nato vydal <i>katechismus s Vyznáním víry</i>. Městská rada řád obce přijala, ale spokojila se s čtverým slavením Večeře Páně do roka. Na </p>

  <p>Kalvínovo naléhání nařídila, že všichni obyvatelé musí v dubnu 1537 složit přísahu na nové vyznám; kdo se zdráhal, byl zbaven měšťanského práva a musel se vystěhovat. Zvlášť ustanovení církevní pověřenci dozírali, aby se křesťanské zásady dodržovaly ve veškerém veřejném i soukromém životě. Přestupníky měla trestat rada. Dne 12. listopadu 1537 byl příkaz obnoven. Kalvín naléhal na přísné provádění.</p>

  <p>V obyvatelstvu však mezitím vzrůstal odpor. Při nových volbách v únoru r. 1538 nebyla dosavadní městská rada znovu zvolena. Nová rada zbavila 23. dubna 1538 Kalvína a Farela jejich úřadů a vypověděla je z města. Kalvín se odebral do Štrasburku, kde v září r. 1538 převzal úřad kazatele při náboženské obci francouzských uprchlíků. Zároveň udržoval těsné styky s Butzerem a Capitem a ve spolupráci s nimi vyrůstal ve skutečného reformátora. Roku 1539 se oženil s Idelettou von Büren, vdovou po jednom štrasburském novokřtěnci. Jako zástupce města se účastnil náboženských rozprav ve Frankfurtu (1539), Hagenau (1540), Wormsu (1540/1541) a Řezně (1541) a přitom poznal německou reformaci. S Lutherem se však osobně nikdy nesetkal.</p>

  <p>Když Kalvínovi stoupenci opět získali moc v Ženevě, vrátil se tam 13. září 1541. Předtím měl kontroverzi s kardinálem Sadoletem, který vyzýval Ženevany, aby zůstali ve společenství s katolickou církví. Kalvínova <i>Odpověď Sadoletovi</i>, v které tvrdě zúčtoval se starou církví a vyložil své vlastní myšlenky o církvi, o ospravedlnění a svátostech, přiměla Ženevany k tomu, že povolali Kalvína zpět. V Ženevě Kalvín hned přikročil k budování nové církve. Jejím vrcholem byla idea dokonalé Boží vlády ve městě. Již 20. září 1541 povýšila městská rada jeho církevní řád <i>Ordonnances ecclésiastiques</i> na zákon. Podle něho byly čtyři úřady: pastoři (<i>pasteurs</i>, kazatelé), doktoři (<i>docteurs</i>, učitelé), presbyteři (<i>anciens</i>, starší) a jáhnové (<i>diacres</i>). Vlastní duchovní správa - kázání a vyučování - byla svěřena pastorům a doktorům. Faráři z města a okolních míst tvořili ctihodnou společnost, která se týdně scházela k poradám a rozhodování o výkladu Písma a o otázkách duchovní správy. Faráři a presbyteři (kteří byli zároveň pověřenci městské rady) tvořili konzistoř, která dohlížela na život občanů. Členové konzistoře měli volný vstup do všech domů a trestali každé přestoupení církevního a občanského řádu. Kde církevní tresty nevedly k nápravě, požadovali u městské rady potrestání světskou mocí. Kalvín byl již r. 1541 pověřen také vypracováním občanských zákonů, a tak církevní a světský právní řád úzce do sebe zapadaly. Jáhnové spravovali církevní nadace a pečovali o chudé.</p>

  <p>Rigorózní přísnost, s jakou byla likvidována jakákoli opozice obyvatelstva, ukazuje 56 rozsudků smrti a 78 případů vyhnanství za prvních pět let. Roku 1553 byl upálen Michael Servet; Castellio, Bosec a jiní humanisté unikli stejnému osudu jen útěkem. Tak byl do r. 1555 vytvořen přísně organizovaný „Boží stát” a Ženeva se stala střediskem nové „reformované” církve. Teologická vysoká škola, založená r. 1559, brzy předstihla Wittenberg. Stala se vzdělávacím ústavem pro četné kazatele a učitele, kteří šířili Kalvínův církevní systém a teologickou nauku po celé Evropě. Kalvín sám řídil vítězné tažení své reformace korespondencí s celým světem. S vědomím prorockého poslání vyzýval knížata, aby se rozešla s falešnou římskou církví a přidala se k pravé církvi. Jen pravda má právo na existenci, proto se blud musí úplně vyhubit. Katolickým knížatům vyčítal nesnášenlivost k reformovaným, a současně žádal od protestantských vrchností vyhubení katolicismu a jejich snášenlivost ke katolíkům pokládal za hřích. Na rozdíl od Luthera, který stále vyžadoval poslušnost, prohlašoval Kalvín právo odporu proti „bezbožné” vrchnosti v určitých případech za náboženskou povinnost. Dovoloval i „vraždu tyrana”, chápanou jako právo stavů nahradit „bezbožnou” vrchnost jiného vyznání panstvím „věřící” vrchnosti. To je nutno jasně vidět, abychom pochopili tvrdost bojů s hugenoty a náboženských válek i strach katolických knížat z kalvinismu. Napětí mezi konfesemi se hodně zvětšilo užíváním dvojí míry a fanatismem mnoha kalvinistů. Kalvín zemřel v Ženevě roku 1564.</p>

  <h3 id="toc_2">2. Nauka</h3>

  <p>Trojí <i>sola</i> měl Kalvín společné se všemi reformátory 16. stol. Ještě radikálněji než Luther učinil základem své biblické teologie slovo Boží a víru. Duch sv. působí víru svátostně chápaným slovem v duši. Tato víra je svobodný dar Boží, znamení vyvolení. Kdo věří slovu Božímu, je tudíž také vyvolený; podle toho žije a má žít; víra se má osvědčovat dobrým křesťanským životem; toto osvědčení v pozemském životě je tak zároveň základem jistoty o vyvolení pro život věčný. Kdo tak nežije, nevěří správně a nemůže si být jist svým vyvolením. Vědomí vyvolenosti je tedy pro Kalvínovy stoupence nejsilnější hnací silou v každodenním křesťanském životě.</p>

  <p>Ale toto přesvědčení má i svůj rub. Kdo se zavírá víře ve slovo, nemá milost vyvolení. Kalvín se neostýchá dodat, že takový člověk je Bohem zavržen; ba dokonce Bůh chce zavrhnout určité lidi a naopak jiné svobodně předurčuje k milosti. Tato nauka o dvojí predestinaci, tj. předurčení k vyvolenosti, a naopak u jiných k zavržení, je charakteristickou známkou tvrdého Kalvínova teologického myšlení. Vyčetl ji z neurčitých míst v Bibli, která jednostranně zabsolutizoval. <i>V pozadí je pochmurný, ale zanícený rigorismus</i> (Lortz). Ve spojení s pojetím církve a s vědomím vyvolenosti však nauka o predestinaci Kalvínovy stoupence neochromuje, ale podněcuje. Neboť pro ně existuje ještě druhá známka pozitivní vyvolenosti, totiž příslušnost k reformované církvi.</p>

  <p>Církev je podle Kalvína současně „viditelná” i „neviditelná”. Nikdo nemůže mít opravdovou vnitřní víru, a tedy náležet k duchovní, neviditelné církvi, jestliže ji navenek nevyznává a zcela se nezařadí do církevního společenství. Mimo reformovanou církev tedy nemůže existovat pravá víra, a proto ani spása. Pravá církev je pouze ta, ve které se řádně hlásá slovo Boží a kde se správně spravují svátosti. Kalvín popírá, že se tak děje v katolické církvi, a proto je pro něho nepravou církví, dílem ďáblovým, které musí být zničeno. Nejen jí pohrdal, ale také proti ní bojoval s propastnou nenávistí a toto nepřátelské smýšlení vštěpoval svým stoupencům. Kalvín rozpoutal konfesijně bojovného ducha mnohem dříve, než tomuto politováníhodnému postoji propadl katolicismus a luteránství. Kalvinismus se brzy stal svou nesmiřitelnou útočností všude největším protivníkem katolické církve, ale byl ve válečném stavu i s luterstvím.</p>

  <p>V nauce o Večeři Páně hájil Kalvín duchovní, pneumatickou přítomnost Kristovu v okamžiku přijímání. Lutherovu reálnou přítomnost odmítal jako pohanské modlářství stejně jako katolickou nauku. Zwingliho učení o signifikativní, pouze symbolické přítomnosti se mu zdálo málo.</p>

  <h3 id="toc_3">3. Rozšíření</h3>

  <p>Prvním bojištěm se stala Francie. František I. (1515-1547) a Jindřich II. (1547-1559) sice podporovali německé protestanty, ale ve vlastní zemi krvavě pronásledovali novotáře. Přesto si reformovaní vytvořili náboženské obce, které se zčásti přes všechen útisk a za velkých obětí na životech heroickou oddaností udržely a šířily. Kalvín podněcoval své stoupence dopisy, vyslanci a spisy k neobyčejnému hrdinství. Roku 1559 mohli konat v Paříži první národní synodu, kde si vzali za základ Kalvínem navrženou <i>Confessio Gallicana</i>. Krátce byli nazýváni hugenoti (= spříseženci). Přestup několika rodin vysoké šlechty je v 60. letech zapletl do šlechtických rozporů; nakonec se změnili v politickou stranu. Jejich vůdci se stali admirál Coligny a princové Ludvík a Antonín de Condé z rodu Bourbon - Vendôme. V čele druhé, katolické strany byla lotrinská šlechtická rodina de Guise. Roku 1562 vypukla náboženská a občanská válka. Hugenotské války (1562-1598) byly vedeny s neuvěřitelnou tvrdostí a brutalitou. Za Karla IX. (1560-1574), za něhož vedla poručnickou vládu Kateřina Medicejská, se připravovalo usmíření, které mělo být zpečetěno svatbou protestantského vůdce Jindřicha Navarrského se sestrou Karla IX. Tehdy Kateřina a Guisové využili příležitosti v bartolomějské noci z 23. na 24. srpna 1572 k strašlivému vražednému úderu na přítomné hugenoty. Ke krvavé svatbě pařížské, které padl za oběť také mj. Coligny, se přidružily hromadné vraždy hugenotů v provinciích. Počet obětí není znám, ale bylo jich mnoho. To vše se dá označit za jeden z nejohavnějších zločinů ve světových dějinách, ale politické motivy tu převažovaly nad církevními. Tvrzení, že Pius V. byl do věci zasvěcen, historicky neobstojí; Řehoř XIII., který se právě stal papežem, dal zpívat Te Deum, ale jen proto, že dostal zprávu o vítězství nad hugenoty.</p>

  <p>Po tomto masakru boj pokračoval. Jindřichem III. (1574-1589) vymřela dynastie Valois a k vládě se dostali Bourboni. Dědicem trůnu byl právě Jindřich Navarrský, vůdce hugenotů. Už z toho je vidět, jak se hugenotská otázka těsně proplétala s dynastickou politikou. Jindřich IV. (1589-1610) si musel nástupnictví vykoupit přestupem ke katolictví (<i>Paříž stojí za mši</i>). Nantským ediktem z r. 1598 však byla hugenotům povolena omezená náboženská svoboda a ke své ochraně dostali 100 míst. Francie zůstala katolická, ale vliv hugenotů byl značný. Teprve absolutistické království za Ludvíka XIV. (1643-1715) nantský edikt r. 1686 zrušilo a požadovalo od hugenotů návrat ke katolictví. Tenkrát více než 200 000 hugenotů uprchlo pro víru z Francie. Protestanti ve Francii dostali náboženskou svobodu teprve za osvícenství v polovině 18. století.</p>

  <p>V Nizozemí politický odpor ke Španělsku vedl k rozpoutání války za svobodu (1566-1609), která zároveň přivolala náboženský odvrat od katolické církve, reprezentované Španělskem. Za válečných událostí pronikal do země kalvinismus. Roku 1571 se konala v Emdenu první nizozemská národní synoda. Kalvínství se stalo státním náboženstvím v severním Nizozemí, zatímco španělské jižní provincie zůstaly katolické. Přes Nizozemí a z Kurfalce pronikal kalvinismus koncem padesátých let do dolního Porýní.</p>

  <p>Také v Anglii měl kalvinismus, postupující ze Skotska, velké úspěchy. Holandsko a Anglie, tehdy nejdůležitější námořní mocnosti, jej přenesly do zámořských zemí a tak nabyl kalvinismus světového významu.</p>

</body>

</html>