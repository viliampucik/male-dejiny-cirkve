<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h2>§ 5 PRVNÍ DUCHOVNÍ ROZVOJ KŘESŤANSTVÍ</h2>

  <p>Rychlému šíření odpovídal též časný vnitřní rozvoj a organický duchovní růst mladého křesťanství. Po zakladatelské epoše církve v „apoštolské době”, která zahrnovala první a druhou křesťanskou generaci, přišla tzv. „poapoštolská doba”. Ta se vyznačovala tím, že po ukončení vlastní doby zjevení bylo nutno předávat víru přejatou od apoštolů třetí generaci a všem dalším pokolením. Tím byl dán základ tradice v užším slova smyslu, která byla přechodem mezi apoštoly a pozdější církví, prvním článkem v řetězu tradice. Vývoj se při tom ovšem nezastavil. Mladé křesťanství si muselo vydobýt místo ve světě, upevnit se vnitřně i navenek a obhájit se. A konečně bylo třeba teologicky vypracovat a proniknout zjevení, aby odpovídalo kulturnímu i duchovnímu růstu křesťanských obcí.</p>

  <p>Těchto úkolů se postupně ujímali tzv. apoštolští otcové, raně křesťanští apologeté a církevní otcové.</p>

  <h3 id="toc_1">1. Apoštolští otcové</h3>

  <p>Jako „apoštolské otce” označujeme skupinu spisovatelů bezprostředně po-apoštolské doby, kteří vlastní osobou ztělesňují živou souvislost s apoštoly. Přesněji řečeno, jsou to spisovatelé prvokřesťanské doby, o kterých se podle dnešního stavu bádání dá věrohodně prokázat, že byli žáky nebo posluchači apoštolů, nebo sice apoštoly osobně neznali, ale právem se mohou považovat celou svou naukou ve vysokém stupni za nositele apoštolské tradice, nelze je však počítat k novozákonním autorům (J. A. Fischer, Die apostolischen Vater, 1956, IX.).</p>

  <p>Podle této definice bychom měli k „apoštolským otcům” bezpečně počítat Klementa Římského, Ignáce Antiochijského a Polykarpa ze Smyrny. Ne tak jisté je to u Quadrata (Kodrata), kterého k té skupině počítá Fischer, ale Altaner nikoli, a u Papiáše z Hierapole, kterého Altaner pokládá za žáka apoštolů, Fischer však ne. Nejisté je o i u tzv. maloasijských presbyterů, o kterých se Irenej z Lyonu a Eusebius zmiňují bez uvedení jmen a říkají, že svou nauku přijali od apoštolů (Irenaeus, Adv. haereses IV, 27,1 a IV, 32,1); u nich se dá předpokládat, že jen dále předávali výroky apoštolských žáků, představují tedy druhý článek řetězu tradice.</p>

  <p>Kromě této první skupiny vlastních apoštolských otců existuje několik raně křesťanských spisů, které k nim podle uvedené definice vlastně nepatří, ale obyčejně se o nich pojednává v této souvislosti, poněvadž jsou velmi staré a obsahem blízké apoštolské době; jsou to list Diognétovi, list Bamabášův, Didaché a Hermův „Pastýř”.</p>

  <p>Všechny tyto spisy jsou velmi cenné pro poznání prvokřesťanského života a myšlení. Ukazují, jak probíhal přechod od apoštolského zakládání obcí k prvokřesťanské formě zřízení a jak ponenáhlu zřetelněji vystupoval institucionální charakter církve, který byl původně silněji formován charizma-tickým duchem. Poučují také o tom, jak se vytvářel kánon Nového zákona. Část těchto spisů byla zpočátku počítána k novozákonním knihám, které byly předčítány při bohoslužbě a považovány za směrnici (= kánon) zjevené víry; to se týká 1. listu Klementova, „Pastýře” Hermova nebo Barnabášova listu v Sýrii a Egyptě; to dokazuje, že novozákonní spisy ještě byly v procesu tříbení. Teprve když byl jasněji vypracován pojem inspirace, který naznačili již apoštolští otcové, odlišila se poapoštolská literatura od inspirovaného novozákonního Písma. Přitom je vidět, jak se tvořily a vyvíjely i jiné teologické pojmy.</p>

  <p>Za <i>první přesněji datované dílo křesťanské literatury mimo Nový zákon</i> lze pokládat 1. list Klementův. Byl napsán kolem r. 96 v Římě; římská obec tímto listem prosí a nabádá obec v Korintu, aby urovnala rozepře, které tam vznikly, a aby byl obnoven pokoj a svornost. Podle shodného svědectví nejstarší tradice byl jeho autorem Klement, biskup římské obce a třetí nástupce sv. Petra. Je to nejstarší literární svědectví o mučednické smrti sv. Petra a Pavla „u nás”, tj. v Římě, a přináší též cenné historické zprávy o dvou prvních pronásledováních křesťanů v Římě za Nerona a Domiciána. V korintské záležitosti si pisatel počíná tak, že nelze přehlédnout jisté sebevědomí, založené na vyšší autoritě, které se nikterak nedá vysvětlit poukazem na římský charakter vůbec, ale jasně navazuje na Petra a jeho přednostní postavení. Ačkoli vesměs zachovává tón bratrského napomenutí, <i>zdá se, ze tu nejde o obvyklé correctio fraterna</i> (Fischer, 12), ale o něco víc. <i>Nikde se ovšem výslovně nehájí primaciální postavem Říma, ale také tu není jediné místo, které by tomu odporovalo.</i> Fischer pokračuje a doslovně se odvolává na B. Altanera (Patrologie 1960, str. 81) a A. von Hamacka (Einführung in die alte Kirchengeschichte, 1929, str. 99): <i>Naopak, lze tam již postihnout náznak ducha, síly a nároku Říma na zvláštní postavení mezi všemi obcemi. Stejným směrem ukazuje také neobyčejná vážnost, které se list těšil již v 2. století.</i> Má ještě velmi daleko k dekretálnímu stylu středověkého papežství, ale hovoří už autoritativně. Klement Římský byl podle věrohodného svědectví Irenejova věrným žákem Petra a Pavla a rovněž tak patrně Ignác Antiochijský. Jako biskup v syrské Antiochii, kde Petr po nějakou dobu vedl křesťanskou obec, byl Ignác jeho druhým nástupcem, jak píše Origenes a Eusebius. V mládí patrně poznal ještě Petra a Pavla. Teprve velice pozdní tradice (Jeroným ve 4. stol.) uvádí, že Ignác byl přímým žákem sv. Jana; tato tradice by však mohla být správná, protože Jan žil, jak známo, až do vysokého věku v Efesu.</p>

  <p>Od Ignáce máme sedm pravých listů, které byly napsány jen několik let po listu Klementově. Za vlády císaře Trajána (98-117), pravděpodobně kolem r. 110, byl Ignác jako křesťan zatčen a dopraven do Říma, kde byl předhozen šelmám a zemřel jako mučedník. Cestou na smrt, střežen a trýzněn vojáky, napsal ve Smyrně a Tróadě poděkování křesťanským obcím v Efesu, Magnesii a v Trallech, které mu cestou poskytovaly útěchu, dále církvím ve Filadelfii, ve Smyrně, tamějšímu biskupu Polykarpovi a křesťanské obci v Římě, která má <i>přední místo i v lásce</i>. Všechny tyto listy jsou plné nádherných myšlenek. Pro dějiny církevního zřízení z nich vyplývá, že se v jeho oblasti prosadil monarchický episkopát. V čele obcí stojí jediný biskup a Ignác napomíná: <i>Následujte všichni biskupa jako Ježíš Kristus Otce, a kněžstvo následujte jako apoštoly; jáhnů si važme jako Božího příkazu! Bez biskupa nemá nikdo dělat nic, co se týká církve. Bezpečně platná je jen ta eucharistická oběť, která se koná pod vedením biskupa nebo jeho zplnomocněnce. Kde se objeví biskup, tam má být obec, jako katolická církev je tam, kde je Ježíš Kristus</i> (List Smyrenským 8,1). Ignác už rozvíjí teologii biskupského úřadu, ve kterém nachází ztělesněnou jednotu církve. Kristus, biskup a církev jsou jedno.</p>

  <p>V listě Římanům Ignác již nepochybně přiznává římské církvi zvláštní postavení. Chválí nejen její účinnou lásku, ale také - patrně v souvislosti s Klementovým listem, který jistě znal - její pevnost ve víře a nauku, takže <i>je tu již zřetelně cítit neobyčejnou vážnost a skutečné přednostní postavení římské obce</i> (Altaner, 86). Biskupskému spolubratru Polykarpovi, který o něj pečoval ve Smyrně, Ignác z Tróady připomíná pastýřské povinnosti a vybízí ho, aby byl za pronásledování křesťanů pevný jako kovadlina pod údery kladiva.</p>

  <p>Od Polykarpa, biskupa ve Smyrně, který v mládí ještě osobně naslouchal apoštolu Janovi a byl od něho vysvěcen na biskupa, máme list Filipanům. Skládá se vlastně ze dvou listů, jeden byl sepsán v době Ignácovy cesty do Říma kolem r. 110, druhý o několik roků později, asi r. 111/112 (Fischer). Polykarp zemřel jako šestaosmdesátiletý stařec ve Smyrně mučednickou smrtí, buď r. 155/156 nebo 167/168. O jeho dojemné smrti na hranici v aréně nás informuje v podstatě pravý a spolehlivý list, který sepsal očitý svědek a z pověření smyrenské obce jej poslal církvi ve Philomeliu ve Frygii.</p>

  <p>Od Quadrata máme jen několik řádek jinak ztracené apologie, kterou kolem r. 125 poslal na obranu křesťanů císaři Hadriánovi (117-138). Zůstává sporným, zda tato obrana není totožná s listem Diognétovi, jak se nejnověji tvrdí (P. Andriessen). Také od biskupa Papiáše z Hierapole se bohužel zachovalo pouze několik zlomků Výkladu slov Páně, který sepsal kolem r. 130.</p>

  <p>Z druhé, nevlastní skupiny spisů apoštolských otců je Barnabášův list z 1. poloviny 2. stol. List Diognetovi, podivuhodné <i>svědectví oduševnělé křesťanské víry ve zjevení a křesťanského sebevědomí</i>, sepsal neznámý autor v 2. polovině 2. stol. a adresoval jej vznešenému pohanovi jménem Diognétos. Didaché neboli Nauka dvanácti apoštolů, která také obsahuje nejstarší nám známý církevní řád a ukazuje liturgický život rané doby, pochází z 1. poloviny 2. stol., ale základ (Did. 1-6) sahá až do 1. stol. Hermas, bratr římského biskupa Pia</p>

  <p>1. (142-154/55?), napsal kolem poloviny 2. stol. v Římě jako naléhavou kající apokalypsu „Pastýře”; má velký význam pro dějiny svátostného pokání.</p>

  <h3 id="toc_2">2. Raně křesťanští apologeté</h3>

  <p>Ujali se úkolu literární obrany křesťanství ve 2. stol. Církev se už stala historickou veličinou a okolní svět ji nemohl přehlížet. Do křesťanských obcí vstupovalo stále víc vznešených a vzdělaných mužů a ti hledali živý dialog se vzdělanými pohany, jednak aby ospravedlnili svůj přestup ke křesťanství, jednak aby vyvrátili existující předsudky a pomluvy proti křesťanům. Aby jim jejich prostředí rozumělo, používali apologeté do značné míry vyjadřovacích a myšlenkových způsobů své doby. Křesťanskou zvěst měli hlásat v duchovním světě pozdního stoicismu a náboženských představ řecko-orientálních mystických kultů. V tom obojím vyrostli před obrácením na křesťanství, např. Justin, který teprve po dlouhém hledání nalezl cestu ke křesťanské pravdě; dnes a denně přicházeli s tímto kultovním světem do styku. Není divu, že vykládali křesťanství v jazyku, jímž hovořil tento svět a který byl také jejich mateřskou řečí. Je nespravedlivé vyčítat jim, že slovo Boží „zhelénizovali” a tím je porušili. Jejich cílem bylo přivést svět ke Kristu.</p>

  <p>Chtěli podávat svědectví o Kristu a působit misionářsky, a proto se snažili odvážně o dialog se svým prostředím. Zůstane jejich trvalou slávou, že se nedali zatlačit do ghetta.</p>

  <p>Helénistický svět nabízel k tomuto dialogu vskutku dost cenných styčných bodů. Idea Logu (Slova) v úvodu Janova evangelia (která patrně pochází z pozdně židovské filozofie) měla protějšek ve filozofii Zénónově a ve stoicismu; božskou sílu, která tam vládne jako tvůrčí Logos a od níž má počátek a oduševnění celý vesmír, aplikovali na Krista již apoštolští otcové (viz Ignác, List Magnésijským 8,2). Proslulý mučedník a filozof Justin, který dlouho působil v Římě jako učitel moudrosti a byl tam jako Kristův svědek r. 165/167 popraven, rozváděl v obou svých apologiích (Apologie I, 32,8; 46,2 a porůznu) myšlenku, že všichni lidé mají již ve svém rozumu zárodky věčného Logu (logoi spermatikoi). Všichni lidé svou přirozeností, tj. od svého Stvořitele, směřují k božské pravdě. Tato božská pravda se plně a svrchovaně odhalila ve zjevení Krista jako Logu. Nejen Boží mužové Starého zákona, ale i velcí řečtí myslitelé, kteří hledali pravdu, byli již blízko Kristu a měli na něm, na božském Logu, v zárodku podíl; byli jaksi křesťané už před Kristem. Křesťanství je pravá filozofie a moudrost, je to naplnění lidské touhy po poznání konečných a nejhlubších souvislostí, opravdová gnóze (gnosis).</p>

  <p>Také ostatní apologeté argumentovali jako Justin, ale jedni se více zabývali židovstvím, jiní pohanským polyteismem nebo mystickými kulty, které slibovaly vykoupení. Všem byla společná snaha prokázat, že křesťanství je jediné naplnění a věčné určení člověka.</p>

  <p>Ke skupině prvokřesťanských apologetů počítáme kromě Justina athénské filozofy Aristeida a Athenagorase, Syřana Tationa, který sepsal kromě Řeči k Helénům harmonii evangelií (Diatessaron); v Římě byl žákem Justinovým, ale po návratu na Východ kolem r. 172 založil bludařskou gnosicko-enkratitskou sektu; dále k té skupině patří biskupové Theofil z Antiochie, Apolinář z Hierapole, Meliton ze Sard a Ariston z Pelly (kolem r. 140), rétor Miltiades, satirik Hermias a Quadratus, kterého je tu třeba uvést také jako apologetu.</p>

  <h3 id="toc_3">3. Církevní otcové</h3>

  <p>Čestný název „církevní otcové” dáváme velkým teologům, kteří se neomezovali na obranu víry, ale kladli si za cíl hlouběji teologicky proniknout do pokladu víry, přičemž vycházeli ze zjevení jako základu. Většinou to byli biskupové, odtud pojmenování „otec”, které bylo původně v náboženské obci vyhrazeno biskupům, ale někteří byli jen kněží, např. Jeroným, nebo laici, jako Tertulián. Pozdější doktrína uvádí pro příslušnost ke skupině církevních otců tyto znaky: 1. pravověmost nauky, 2. svatost života, 3. církevní uznání, 4. příslušnost do křesťanského starověku. Poslední charakteristickou známkou se církevní otcové odlišují od církevních učitelů, kteří žili a učili ve středověku a novověku.</p>

  <p>Náměty se jim naskytovaly zvnějšku a odpovídaly skutečné potřebě doby. Například těsný styk s helénistickou filozofií a s učením moudrosti vyvolával nebezpečí, že se křesťanství nebude chápat jako čisté Boží zjevení, vázané na Písmo a apoštolskou tradici, ale že se ho zneužije ke gnostickým spekulacím na synkretickém základě. Do křesťanství se záhy snažila proniknout v podstatě naprosto pohanská gnóze. Ve svých spletitých úvahách o stvoření a vykoupení světa s oblibou užívala alegorického výkladu Písma a obsah křesťanského zjevení mísila s pohanskými, hlavně dualistickými představami. Vůči gnózi bylo třeba přesně stanovit křesťanskou víru a prameny zjevení, definitivně určit spisy, které jedině jsou směrnicí (= kánon) a tvoří „kánon Písma sv.”, přesněji definovat jejich inspirovaný charakter, a jejich autentický výklad vyhradit biskupovi. Proti libovolnému výkladu Písma u jednotlivých bludařů se jako norma a jedině platná interpretace postavilo chápání Písma v duchu apoštolské tradice. Jedinou zárukou čistoty zjevení přejatého od apoštolů je tradice zabezpečená nepřetržitou posloupností (nástupnictvím) v biskupském úřadě počínajíc od apoštolů. Církevní otcové zdůrazňovali, že pravá křesťanská gnóze může být jen ta, která chápe víru ve smyslu „apoštolské tradice”. Ortodoxii (pravověmost) lze najít jen u biskupů, právoplatných nástupců apoštolů. Kdo se odlučuje od biskupa, bloudí.</p>

  <p>Ze střetávání s gnózi a s jinými bludnými naukami vyrůstala vědecká křesťanská teologie. Její témata se týkala hlavně osoby a působení Krista (christologie), jeho vykupitelského díla (soteriologie) a jeho poměru k Otci a k Duchu svatému (nauka o Trojici). Pro příští staletí zůstávala jádrem teologického myšlení.</p>

  <p>Prvním významným teologem 2. století byl biskup Irenej z Lyonu († kolem r. 202). Ve svém hlavním díle <i>Adversus haereses</i> (Proti bludným naukám) pojednával v letech asi 180-184 mimo jiné o významu ryzí apoštolské tradice pro udržení čistoty pravé víry. Podle něho je nejjasněji zaručena nástupnictvím římského biskupa po Petrovi v římské obci; tímto argumentem potírá bludné nauky gnostické (Adv. haereses 3,3). Od něho pochází nejstarší seznam římských biskupů.</p>

  <p>V téže době působil v severní Africe právník a teologický spisovatel Tertulián (= po r. 220 v Kartágu). Také on stavěl proti gnostickým heretikům jako pravidlo víry princip pravé tradice. Ve svém hlavním díle <i>Depraescriptione hae-reticorum</i> (kolem r. 200) odmítá tyto heretiky na základě dvou přesvědčivých „konstatování” (= v právnické mluvě „praescriptiones”):</p>

  <p>Kristus předal svou nauku jedině apoštolům, a nikomu jinému; neexistuje zvláštní zjevení tajných nauk nějakým jiným lidem, u nichž údajně čerpají své vědění gnostikové.</p>

  <p>Apoštolové zase předali svou nauku výhradně biskupským církvím, které založili. S těmito apoštolskými církvemi se musí všichni křesťané shodovat ve víře. Nauka, která se neopírá o apoštolskou tradici, je bludná. Gnostikové jsou tedy bludaři, vyvozuje Tertulián. Ve svých četných spisech razil Tertulián mnohé teologické pojmy, jichž se užívá dodnes. V pozdějších letech (kolem r. 207) sám bohužel sešel z pravé cesty, přidal se k rigoristické sektě monta-nistů.</p>

  <p>Počátkem 3. stol. napsal v Římě presbyter <b>Hippolyt</b> († 235) několik teologických spisů, mimo jiné <i>Refutatio omnium haeresium</i> (Vyvrácení všech herezí), které zaměřil po r. 222 proti trinitářským bludům modalisty Sabellia a proti tzv. patripasiánům. Sepsal též velmi významný církevní řád <i>Apoštolské podání</i> (kolem r. 220). I jeho však žárlivost a zraněná ctižádost bohužel přivedly do rozporu s církví, když byl r. 217 opominut při papežské volbě a místo něho byl zvolen Kalist (217-222). Od svých stoupenců se snad dal dokonce zvolit za (prvního) vzdoropapeže a tak vyvolal v Římě první schizma. Později se s církví znovu smířil a zemřel r. 235 spolu s papežem Ponciánem ve vyhnanství mučednickou smrtí.</p>

  <p>V Kartágu žil a učil biskup <b>Cyprián</b>; byl pokřtěn teprve r. 246, už r. 248/249 se stal biskupem a r. 258 byl sťat. Byl to mocný obhájce jednoty církve. V jeho spise <i>De ecclesiae unitate</i> (O jednotě církve, kolem r. 251) je věta: <i>Kdo nemá církev za Matku, nemůže mít Boha za Otce.</i> Pravý je také výrok obsažený ve</p>

  <p>4. kapitole tohoto spisu (ačkoliv byl často neprávem napadán): <i>Primát byl propůjčen Petrovi. Jak se může nékdo domnívat, že je v církvi, když se odlučuje od Petrova stolce, na kterém je založena církev?</i> (De eccl. unitate 4,7). Z těchto slov se ovšem nedá vyvozovat vyznání římského jurisdikčního primátu. Sám Cyprián byl r. 255 ve sporu s papežem Štěpánem I.; v otázce platnosti křtu kacířů zastával - vycházeje z nesprávného pojmu svátosti - stanovisko, že účinnost křtu závisí na tom, je-li kněz, který křest uděluje, ve stavu milosti; kdo sám nemá Ducha svatého, nemůže jej podle jeho názoru křtem dále předávat; podle toho by dárcem nebyl Kristus (ex opere operato), ale člověk mocí vlastního charizmatu.</p>

</body>

</html>