<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h2>§ 24 SVATÁ ŘÍŠE (SACRUM IMPERIUM). OTONSKÁ A SÁLSKÁ ŘÍŠE DO ROKU 1046</h2>

  <p>Ota II. (973-983) byl na holdovací jízdě v říši všude radostně pozdravován. Zpočátku se však musel bránit proti Dánům a Cechům a zkrotit bavorského vévodu Jindřicha Svárlivého, který se s nimi spojil. Když pak úspěšně skončil boje s Poláky (979) a s francouzským králem Lotharem (978), mohl se v r. 980 vydat na italské tažení. Po smrti Oty I. propukly v Římě neblahé boje stran. Situaci teď ovládal rod Crescentiů. Bonifác VII. (974) byl jejich odpornou stvůrou. Po jeho vyhnání byl pod císařskou ochranou zvolen Benedikt VII. (974-983); byl to důstojný papež, usilující o reformy, a věrně se přidržoval Oty.</p>

  <p>Ota se roku 972 oženil s byzantskou princeznou Theofanou. S manželkou a synáčkem (pozdějším Otou III.) přibyl o Velikonocích r. 981 do Říma; zamýšlel pokračovat v císařské politice otcově. Od r. 982 se nazýval „Romanorum Imperator Augustus” a snažil se Itálii těsněji spojit s Německem. Vyzbrojil velkou vojenskou výpravu, aby vypudil Saracény z jižní Itálie, ale po počátečních úspěších výprava skončila r. 982 strašlivou porážkou německého vojska u Cotrone. Sám císař jen stěží unikl záhubě dobrodružným útěkem. Tato katastrofa byla signálem k povstání nepřátel říše. Povstali Dánové a Slované a opozice se seskupila v horní Itálii. Uprostřed příprav k novému tažení zemřel Ota II. (7.12. 983) v Římě na malárii, stár teprve 28 let. Jako nástupce zanechal tříletého syna, kterého dal krátce předtím ve Veroně od německých a italských velmožů zvolit za krále.</p>

  <p>Ota III. (983-1002) vděčil za svou vládu duchovenstvu v čele s mohučským arcibiskupem Willigisem, který za něho vedl správu říše a zmařil všechny Pokusy Jindřicha Svárlivého zmocnit se koruny. Poprvé se tu osvědčil systém řišské církve, který zavedl Ota I. Jen co se stal plnoletým, táhl mladý král r. 996 do Itálie. Snil o obnovení římského impéria a měl velké světovládné plány. Protože papežský stolec nebyl právě obsazen, dal Římanům, kteří ho o to žádali, za papeže svého mladého bratrance Brunona Korutanského; byl to první německý papež a vládl pod jménem Řehoř V. (996-999). Když Ota III. byl o Nanebevstoupení Páně r. 996 v chrámu sv. Petra korunován, Římané jásali. Papež a císař společně konali synodu a byli plni horlivosti provádět církevní reformy v clunyjském smyslu. Sotva však Ota nastoupil cestu domů, zmocnil se vlády v Římě znovu Crescentius, vyhnal Řehoře a jmenoval protipapeže. V únoru 998 dorazil Ota po druhé do Říma, vykonal přísný soud - Crescentius byl sťat - a zůstal v Itálii. Když Řehoř v únoru 999 zemřel, určil Ota za papeže učeného Francouze Gerberta, arcibiskupa ravennského, který přijal jméno Silvestr II. (999-1003).</p>

  <p>Zatím si Ota zřídil rezidenci na Aventinu a zamýšlel učinit Řím středem svého univerzálního panství. Obklopil se dvorním ceremoniálem byzantských císařů a přejal byzantskou teokratickou koncepci. Chtěl spravovat svět západního křesťanstva společně s papežem jako <i>servus apostolorum</i> (služebník apoštolů). Jeho vládě dodával posvátný (sakrální) lesk a vážnost styk s hlubokými náboženskými proudy té doby, jež představovalo hnutí poustevníků sv. Nila z Rossana (jižní Itálie) a sv. Romualda z Ravenny, kamaldulští mniši, jakož i stále silněji pronikající reformní myšlenky kláštera Cluny. Zanedbával bohužel moc. Nové povstání Římanů ho donutilo opustit město. Chtěl s papežem Silvestrem vyčkat v Paternu příchod pomoci z Německa; tady ho sklátila malárie. Zemřel jako dvaadvacetiletý v Paternu 23.1.1002 a byl pohřben v Cáchách.</p>

  <p>Jindřich II. (1002-1024), svatý, vynaložil všechno úsilí, aby rozpadající se říši udržel pohromadě a upevnil ji. Byl vnukem Oty Velikého a synem bavorského vévody Jindřicha Svárlivého, poslední z dynastie saských císařů. O jeho střízlivé ráznosti svědčí to, že se mu zakrátko podařilo překonat všechna nebezpečí a obnovit moc a vážnost císařství. První léta jeho vlády byla naplněna tvrdými boji. Konečně se r. 1014 mohl s manželkou sv. Kunhutou dát v Římě korunovat na císaře papežem Benediktem VIII. (1012-1024).</p>

  <p>Symbióza církve a státu nyní vedla v Německu k hlubokému splynutí náboženství a politiky. Celý život byl proniknut náboženstvím a vytvářel jednotnou politicko-náboženskou kulturu, která měla imponující velikost a ucelenost. Posvěcením se císař stával sakrální osobou. Rovněž králové všech křesťanských zemí se stávali novým způsobem posvátnými (sakrálními) slavnostním aktem církevní liturgie, jež napodobovala ritus biskupského svěceni (pomazání křižmem); a tak králové tvořili s posvátným císařem jakousi politickou hierarchii, podobnou posvátnému řádu biskupů s papežem v čele.</p>

  <p>Ochrana církve uvnitř i navenek, misie a šíření křesťanství se v tomto systému nepovažovaly za cizorodé úkoly, nýbrž za nejvlastnější úlohu státu. Není tedy divu, že Jindřich II. budoval ve vnitřní politice soustavu říšské církve ještě důsledněji než jeho předchůdci. Domníval se, že užívá pouze svého posvátného královského práva, když sám bez výjimky propůjčoval německé biskupské stolce a obsazoval je muži, kterým důvěřoval. Tito duchovní byli silnou oporou jeho moci a nejspolehlivějšími pomocníky ve správě říše.</p>

  <p>Přitom zacházel velmi samovládně s církevním majetkem; odnímal bohatým kostelům zčásti jejich statky a přiděloval je chudým diecézím, r. 1004 obnovil biskupství merseburské a r. 1007 založil biskupství v Bambergu. To mělo být misijním biskupstvím a zároveň centrem císařské moci.</p>

  <p>Císařovo manželství s Kunhutou zůstalo bezdětné, protože mu příroda pro chorobu nedopřála děti, nikoli proto, že chtěl vést svatojosefské manželství, jak vyprávěla pozdější legenda. Tak přešla po smrti Jindřicha II. (1024, pohřben v Bambergu) vláda na nový rod franských neboli „sálských” císařů (1024-1125).</p>

  <p><b>Konrád II.</b> (1024-1039) byl také pravnuk Oty Velikého, ale z ženské pobočné linie. Byl zvolen přičiněním mohučského arcibiskupa Ariba a o Velikonocích r. 1027 byl v Římě slavnostně korunován na císaře spolu s manželkou Gizelou. Celé jeho působení má stejné sakrální a církevní rysy jako u jeho předchůdců. Pokračoval rovněž důsledně a bez příkré tvrdosti v církevně politické linii Jindřichově. Založil klášter v Limburgu a.d. Hardt a dóm ve Špýru. Je mylné označovat ho za simonistu a antiklerikálního laika pro jeho zásahy do obsazování biskupství a opatství a pro jeho církevní politiku. Pomáhal důrazně provádění klášterní reformy.</p>

  <p><b>Jindřich III.</b> (1039-1056) převzal od otce silnou a upevněnou říši a jako mocná vladařská osobnost ji přivedl na vrchol světového významu ve středověku. Jako <i>náměstek Kristův</i> a <i>pomazaný Páně</i> určoval jednotnou nábožensko-politickou kulturu raného středověku. Dosazoval říšské biskupy a uděloval jim investituru prstenem a berlou. Podle svých sil podporoval řeholní obnovu, prosazoval císařským zákonem ideu všeobecného Božího míru (<i>treuga Deí</i>) a co nejdůrazněji podporoval církevní reformu. Za kmotra při křtu svého syna Jindřicha IV. r. 1051 požádal opata z Cluny. Jako hluboce zbožný člověk byl proniknut myšlenkou naléhavé reformy církve. Energickým zásahem do zmatených římských poměrů pomohl k vítězství reformní strany, což mělo světový historický význam.</p>

  <p>V Římě zatím pokračovala s občasným přerušením mrzká hra šlechtických rodů Crescentiů a Tuskulánů. Tuskuláni uvedli na stolec sv. Petra mladého Benedikta IX. (1032-1045), člověka velmi pochybného. Zdá se však, že jeho obraz byl pozdějšími pomluvami odpůrců silně zkreslen. Nejnovější bádání ho posuzuje zdrženlivěji. Především už nelze tvrdit, že byl na papeže povýšen ve 12 letech a že byl člověk zvrhlý (Gebhard, Handbuch der deutschen Geschichte, 1960, 233); to, že <i>byl výlupkem morální zkaženosti, je pozdější výmysl</i> (Schieffer). Strana Crescentiů proti němu jako protipapeže dosadila r. 1045 Silvestra III. Benedikt IX., vypuzený z Říma, odstoupil svou papežskou hodnost za velkou částku peněz římskému arciknězi Janu Gratianovi; toho přiměl k tomuto obchodu pouze ušlechtilý záměr, aby církev zbavil Benedikta; přijal jméno Řehoř VI. (1045/1046). Benedikt se však brzy vrátil do Říma, a tak církev měla tři papeže, kteří se svářili o nejvyšší hodnost.</p>

  <p>Na žádost stoupenců reformy se vydal Jindřich III. na první tažení do Říma (1046-1047). Když nejdříve uspořádal naléhavé říšské záležitosti v horní Itálii, konal v prosinci 1046 synody v Sutri a v Římě; na nich sesadil všechny tři papeže, nominoval Římanům biskupa Suidgera z Bambergu, kterého Římané povolně zvolili; přijal jméno Klement II. (1046-1047). Římanům k volbě nominoval také následující papeže. Byli to němečtí biskupové Poppo z Brixenu (Damasus II., 1048), Bruno z Toulu (Lev IX., 1049-1054) a Gebhard z Eichstättu (Viktor II., 1055-1057). Toto zasahování do papežských voleb nejlépe ukazuje mocenské postavení císařovo. Byl pánem církve.</p>

</body>

</html>