<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h2>§ 63 NOVĚJŠÍ VÝVOJ V CÍRKVI</h2>

  <p>Loď, kterou papež řídí, je nesena proudem, jenž nemůže ovládat. Už byla řeč o novém vědomí, které se ve 20. století zrodilo v „moderním” člověku, z jeho zážitků a které se projevilo také novými očekáváními laiků a žen vůči církvi. Vše se nachází v neustálé proměně, v níž nikdo není jediným aktérem, Tak je možné téměř ve všech oblastech nalézt vývoj, který někdy probíhá ve spojení s Římem, v jiných aspektech nikoli. Zde je třeba vyzdvihnout tři významné proudy: ekumenické hnutí; sociální uvědomění; zkušenost společného světa.</p>

  <h3 id="toc_1">1. Ekumenické hnutí</h3>

  <p>O začátku ekumenického hnutí zde již byla řeč, stejně tak o skepsi katolické církve, že by se v něm mohla angažovat - obávala se, že by to bylo chápáno jako odklon od jejího dosavadního chápání církve. Poté ji však zkušenost se systémy nacionálního socialismu a komunismu, které byly hluboce protináboženské, přiměla ke společnému odporu, vzájemné podpoře a spolupráci s věřícími jiných vyznání. Koncil v tomto přiblížení viděl znamení Ducha svatého. V dekretu o ekumenismu (<i>Unitatis redintegratio</i>) nabádá všechny katolické věřící, „aby pochopili znamení doby a horlivě se účastnili ekumenického díla” (č. 4). Když koncil „otevřel okna”, zavanul katolickým prostorem vítr naděje. Setkávání, rozhovory, diskuse s pravoslavnými, protestanty, anglikány; spolupráce na farní úrovni, ekumenické bohoslužby, týdny modliteb za sjednocení, společná prohlášení; nová pozornost věnovaná židovským spoluobčanům, tragédii holocaustu, problematice Izraele.</p>

  <p>V tom, co začal Pavel VI. v roce 1965 svým setkáním s patriarchou Athenagorasem a zrušením církevní klatby (na obou stranách), pokračoval Jan Pavel II. povzbudivými gesty. V roce 1983, 500 let po narození Martina Luthera, vstoupil jako první papež do luteránského kostela - do chrámu Kristova (Christuskirche) v Římě - a ve své promluvě označil reformátora za „hluboce věřícího křesťana”. Podobně povzbuzující byla jeho několikadenní návštěva Ekumenické rady církví v Ženevě v roce 1984 a jeho příslib, že na 5. světovou konferenci Ekumenické rady církví v Ženevě o víře a uspořádání církví (<i>Faith and Order</i>) v Santiagu de Compostela v roce 1995 vyšle oficiální katolickou delegaci. Působivé bylo i jeho pozvání příslušníkům všech vyznání, aby se v Assisi společně modlili za světový mír (1986).</p>

  <p>Kristovou výzvou k jednotě se v roce 1995 zabývala encyklika <i>Ut unum sint</i>. Papež vkládal svou naději na dosažení jednoty nejen do práce teologů:</p>

  <p>„Přesto však křesťané nesmějí vedle doktrinálních odchylek, které je třeba řešit, brát na lehkou váhu stará nedorozumění zděděná z minulosti, některá neporozumění a předsudky, jež vůči sobě chovají. Tuto situaci pak ještě často zhoršuje samolibost, lhostejnost a nedostatek vzájemného poznání. Proto se musí ekumenické úsilí zakládat na obrácení srdcí a na modlitbě, které vedou také k potřebnému očištění historické paměti” (č. 2).</p>

  <p>„Jako římský biskup jsem si plně vědom, jak jsem znovu objasnil v této encyklice, že Kristus touží po plném a viditelném společenství všech těchto komunit, v nichž díky Boží věrnosti přebývá jeho Duch. Jsem přesvědčen o tom, že mám v této oblasti zvláštní zodpovědnost spočívající především v uznávání ekumenických snah většiny křesťanských společenství a v pozornosti vůči požadavku, abych nalezl způsob, jak vykonávat primát; způsob, který by nezpochybnil to, co je pro toto poslání zásadní, byl by však otevřený nové situaci ... To je bezbřehý úkol, který nesmíme odmítnout a který nesmím uskutečňovat sám” (č. 95-96).</p>

  <p>Brzy se ukázalo, že polský papež svou laskavostí, prosbami o odpuštění za selhání církve v minulosti a přímými osobními kontakty (návštěvy a pozvání do Říma) značně zlepšil ovzduší vzájemných vztahů s odloučenými církvemi. Neuskutečnilo se však nic, nebo jen málo, ve změně pozic, i když nebyly dogmaticky stanovené. Nedošlo ani k decentralizaci, ani nebyla odložena určitá příkrost - třeba při vypsání „jubilejních odpustků” pro rok 2000, poté, co právě s protestanty došlo ke sjednocení společného chápání ospravedlnění, neupustilo se ani od svatořečení osob, které sice osvědčily svou víru, ale v očích svých vlád nebo náboženských protivníků překročily přijatelnou míru.</p>

  <p>Zvláštní problém spočíval i v tom, že komise teologů sice vypracovávaly podklady k ekumenickému sbližování (např. v roce 1982 Limský dokument o „křtu, eucharistii a službě”, který měl velký ohlas - tento dokument vzešel ze spolupráce anglikánských, ortodoxních, protestantských a římskokatolických teologů), k jejich potvrzení ze strany vedení církví však nedocházelo buď vůbec, nebo až po několika letech, přičemž zvláště Řím zde byl velmi zdrženlivý. (Tak např. „Limský dokument” byl potvrzen „polooficiální” formou až po pěti letech pod názvem „Katolické stanovisko...”. V něm se dokument sice chválí jako „prvotřídní výsledek ekumenického procesu”, pak se ale poukazuje na to, že zúčastněných dvanáct katolických teologů zde vyjádřilo jen svůj osobní názor). Jediným dokumentem, který byl z obou stran úředně potvrzen, zůstala „Společná deklarace k učení o ospravedlnění” z roku 1997, na níž luteránští a katoličtí teologové pracovali 28 let. V „Oficiálním společném prohlášení” se zohlednilo omezení požadované katolickou stranou, že sice došlo ke shodě, avšak ještě ne ke shodě úplné:</p>

  <p>„Chápání učení o ospravedlnění vyložené v této deklaraci ukazuje, že v základních pravdách týkajících se učení o ospravedlnění existuje mezi luterány a katolíky konsenzus. Ve světle tohoto konsenzu jsou odlišnosti jazyka, teologických zpracování a důrazů v přístupu k učení o ospravedlnění, jak jsou popsány v článcích 18-39, přijatelné. Proto jsou luteránský a katolický výklad ospravedlnění otevřené ve své různosti jeden druhému a nenarušují konsenzus v základních pravdách” (Společná deklarace, č. 40). Na základě tohoto konsenzu Luterský světový svaz a katolická církev společně prohlašují: „Učení luterských církví prezentované v deklaraci nespadá pod odsouzení vyhlášená tridentským koncilem. Odsouzení v luterských vyznáních se netýkají učení katolické církve prezentovaného v této deklaraci” (Společná deklarace, č. 41).</p>

  <p>Dále se pak vysvětluje: „Na základě dosaženého konsenzu (ohledně ospravedlnění) je další dialog potřebný... pro dosažení plného církevního společenství a jednotu v různosti, v níž by zbylé rozdíly byly 'usmířeny' a nebyly už příčinou rozdělení” (Oficiální společné prohlášení, č. 3).</p>

  <p>Pokud uvážíme délku času, která je zřejmě pro práci teologů nezbytná, a nesmírnou opatrnost, aby se vlastní přesvědčení víry nevystavilo ani stínu nedorozumění, musíme zřejmě dát za pravdu Janu Pavlu II., který mluvil o „bezbřehém úkolu”, jenž sám nemůže dovést do konce.</p>

  <p>Citelné ochlazení vztahů mezi partnery ekumenického dialogu přineslo prohlášení <i>Dominus Iesus</i> Kongregace pro nauku víry ze dne 6. srpna 2000. Jeho cílem bylo „připomenout biskupům, teologům a všem katolickým věřícím ... jednotlivé neopomenutelné doktrinální obsahy”, protože „misijní hlásání církve je dnes ohrožováno relativistickými teoriemi” (č. 3n). Je zde znovu vyzdvihována jedinečnost katolické církve, která jediná si může činit nárok na titul „církev”:</p>

  <p>„Církve, které sice nejsou v dokonalém společenství s katolickou církví, ale zůstávají s ní spojeny pevnými svazky, jako je apoštolská posloupnost a platná eucharistie, jsou pravými partikulárními církvemi.... Naproti tomu církevní společenství, která si nezachovala platný episkopát a původní a úplnou podstatu eucharistického tajemství, nejsou církvemi v pravém slova smyslu; nicméně ti, kteří jsou v těchto společenstvích pokřtěni, jsou skrze křest začleněni v Krista, a jsou proto v určitém, i když nedokonalém společenství s církví” (č. 17).</p>

  <p>Nepřiznání titulu „církev” křesťanské partnery dialogu zaskočilo, nezvrátilo však oboustranné rozhodnutí pokračovat v ekumenickém úsilí. Nikdo nepomyslel na to, že by se dohody, kterých již bylo dosaženo, mohly opět vzít zpět: shoda v názoru na náboženskou výchovu dětí ve „smíšeném manželství” (katolický partner se zavazuje, že se ze svých sil bude snažit, aby děti byly pokřtěny a vychovávány v katolické církvi; nekatolický partner stvrzuje, že si je vědom příslibů a povinností katolické strany, nežádá se však přitom od něj slib), ekumenické bohoslužby, společné pracovní skupiny... Hlavním tématem dialogu se nyní stalo eucharistické společenství - z protestantské strany chápané jako prostředek na podporu jednoty, z katolické strany až jako důsledek realizované jednoty (a proto ještě neuskutečnitelné).</p>

  <p>Jak dlouho budou probíhat teologická vyjasňování, není ještě možné předpovědět. Papežský primát, tak, jak je v současné době v katolické církvi definován a praktikován, je pro ostatní „církevní společenství” těžko přijatelný. Objevily se i další těžkosti: kněžská a biskupská svěcení žen, nyní nejen v protestantských církvích, ale také u anglikánů.</p>

  <p>Vztah k pravoslavným je v současné době zatížen tím, že Vatikán zřizuje v Rusku katolické diecéze. Avšak i přes tyto bariéry vzrůstá vědomí a praxe společného svědectví víry před indiferentním nebo ateistickým okolním světem, jak to dosvědčuje např. první společný Katholikentag/Kirchentag (sněm katolíků/sněm církví) v roce 2003 v Augsburgu.</p>

  <p>Zvláštním partnerem mezináboženského dialogu je židovský národ. Středověké židovské pogromy - zvláště během křižáckých výprav - a pak nedostatečný odpor katolické církve během nacistického holocaustu jsou pro obě strany velkým břemenem, které ztěžuje očištění vzájemných vztahů. Konečně byla nalezena odvaha požádat o odpuštění a podařilo se překonat strach, že druhá strana nám bude přičítat větší vinu, než budeme ochotni přiznat. Vyznání viny francouzských (1988) a německých (1995) biskupů, že během Hitlerova režimu nepříliš jasně a energicky protestovali proti pronásledování Židů, měla proto zvláštní význam. Předcházela jim gesta sblížení: setkání Jana Pavla II. s židovskými zástupci v roce 1980 v Mohuči (při jeho návštěvě Německa), jeho návštěva synagogy v Římě (1986), rozhodnutí Vatikánu o navázání diplomatických vztahů se Státem Izrael (1993). Dne 16. března 1998 pak následovalo prohlášení k šoa (hebr., zničení, genocida). Papež vyjádřil lítost, že duchovní odpor a konkrétní jednání některých křesťanů nebyly takové, jaké by se daly očekávat od Kristových učedníků. Důrazně odsoudil antisemitismus, a vyzval katolíky, aby „obnovili vědomí židovských kořenů své víry”. Nejúčinněji však trpkou minulost očistila návštěva Jana Pavla II. v Izraeli v březnu 2000. V Jad Vašem, památníku holocaustu, opakoval, že „církev je hluboce zarmoucena nenávistí, pronásledováním a všemi antisemitskými činy, kterých se kdy křesťané dopustili. ... Na tomto památném místě se vroucně modlím, aby náš zármutek z tragédie, která postihla židovský národ ve 20. století, vedl k novému vztahu mezi křesťany a židy”.</p>

  <p>Až dodnes se náboženský dialog vede jen mezi malou elitou bez širšího působení. Izrael jako nábožensko-státní uspořádání očekává od svých přátel, že i v konfliktu s Palestinou se ztotožní s izraelským hlediskem a budou je podporovat. To ovšem pro kurii, která chce znepřátelené bratry opět sblížit, místo aby prohlubovala propast přikláněním se na jednu ze stran, není bez určitých omezení možné.</p>

  <p>Teologické rozhovory s muslimy, které sporadicky probíhají již asi 25 let, jsou poznamenány napětím, především v Německu a Francii. Domácí obyvatelstvo se obává odcizení křesťanské tradici, muslimové požadují uznání náboženské svobody. Nošením šátku, odmítáním účasti na tělesné výchově ve školách a izolací žen od veřejného života se muslimové prezentují jako zvláštní, těžko integrovatelná skupina. Katolická církev se přitom velmi brzy zasazovala o vzájemné porozumění a soužití. Již v roce 1982 vydala Německá biskupská konference příručku „Muslimové v Německu”. Informace o islámu patří také k obsahu výuky náboženství. Plánuje se i (zkušebně) zavedení výuky islámského náboženství na veřejných školách. Na druhé straně mají však jak ve Francii, tak v Německu učitelky zakázáno nosit při vyučování šátek na hlavě. Také stavba mešit naráží - co se polohy a velikosti týče - na mnoho těžkostí.</p>

  <p>Ekumena svého druhu vychází z iniciativy světově proslulého katolického teologa Hanse Künga (* 1928), vedoucího samostatného ekumenického institutu při univerzitě v Tübingenu. Küng vychází z poznatku, že není možný „světový mír bez náboženské svobody” a že „nelze přežít bez světového étosu”, a proto od roku 1990 spolupracuje se zástupci velkých světových náboženství, aby položili základ společného etického přesvědčení. Kongres v Chicagu v roce 1993, který se konstituoval jako <i>Council for a Parliament of the World Religions</i>, se zavázal k těmto cílům: nenásilí a úcta k životu; solidarita a spravedlivý hospodářský řád; tolerance a život v pravdě; rovnoprávnost a partnerství muže a ženy. - Generální tajemník OSN Kofi Annan vyzval již dříve (2001) Künga, aby s ostatními odborníky vypracoval „Manifest dialogu kultur”, do něhož by byly zahrnuty myšlenky „Projektu světového étosu”.</p>

  <h3 id="toc_2">2. Zaměření na sociální spravedlnost</h3>

  <p>V roce 1848 zveřejnili Karl Marx a Friedrich Engels „Manifest komunistické strany”. Manifest poučoval dělníky o příčinách vykořisťování a o způsobu, jak s ním skoncovat. O 43 let později napsal Lev XIII. první sociální encykliku (<i>Rerum novarum</i>, 15. května 1891). K jejímu vydání ho přiměly obavy z nežádoucího vývoje: „Dychtění po novotách již dlouho zneklidňuje státy; bylo proto přirozené a nezbytné, že se snaha o změny přesunula z oblasti politiky na příbuzné pole hospodářské” (č. 1). Namísto nesmiřitelného protikladu mezi kapitálem a prací, jak jej formuloval Marx, předkládá Lev XIII. princip harmonie: „Jako v těle tvoří různé údy shodu a ve složení tělesných funkcí vzniká vyrovnanost a harmonie, právě tak ve státě příroda zařídila, aby ty dvě třídy žily spolu ve svornosti a aby mezi nimi panovala vyrovnanost a rovnováha” (č. 15). Z bídy „proletariátu” hledali již dávno před encyklikou východisko laici i klerici (v Německu např. „otec tovaryšů” Adolf Kolping a biskup Wilhelm Emmanuel von Ketteler). Nyní byla tato záležitost povýšena na společnou starost církve.</p>

  <p>Jako připomínku „skvělé encykliky” <i>Rerum novarum</i> vydal v roce 1931 Pius XI. encykliku <i>Quadragesimo anno</i>, v níž nově zpracoval dané téma. Jazyk, kterým papež kritizoval přestupky kapitálu, přitvrdil (ale i dělníci byli poučeni o svých chybách):</p>

  <p>„Veškeré výtěžky výroby, veškerý výnos si kapitál uchvacoval pro sebe a dělníkům ponechával sotva tolik, kolik stačilo k zotavení a obnovení jejich pracovní síly. Hlásalo se totiž, že jakýmsi hospodářským zákonem, proti němuž nelze vůbec nic dělat, se veškerý kapitál soustřeďuje a přechází do rukou boháčů a že podle téhož zákona jsou dělníci odsouzeni k trvalé bídě a k životu v nedostatku” (č. 54).</p>

  <p>Byl to Jan Pavel II., kdo se rázně postavil na stranu dělníků. Skutečnost, že se již v třetím roce svého pontifikátu zabýval tímto tématem, svědčí o závažnosti, již mu připisoval (encyklika <i>Laborem exercens</i>, 14. září 1981):</p>

  <p>„Tuto pravdu (že je člověk subjektem práce), obsaženou v trvalém pokladu církevní nauky, je třeba stále zdůrazňovat v souvislosti s problémem pracovních vztahů i celého systému společensko-hospodářského. Je třeba zdůrazňovat a vyzdvihovat prvenství člověka ve výrobním procesu, primát člověka před věcí. Všechno, co náleží k pojmu kapitál - v užším smyslu slova -, je pouze souhrnem věcí. Jedině člověk jako subjekt práce, a to bez ohledu na to, jakou práci dělá, je osobou” (č. 12).</p>

  <p>Způsob, jakým nejvyšší pastýři pojali toto téma - sociální encykliky vydali také Jan XXIII. a Pavel VI. - změnil církev jak uvnitř, tak v jejím vztahu ke „světu”. Církev se přitom musela od začátku vyrovnávat s povážlivými tendencemi vznikajících sociálních teorií.</p>

  <p>Sociální učení vyrůstalo na půdě příklonu k pozemskému životu. Symbolem odvratu od metafyzického myšlení, které dosud tvořilo základ výpovědí o člověku, se stal známý Marxův výrok, že dosud filozofové skutečnost vykládali, teď je však třeba ji změnit. Ještě dále jde jeho současník Ludwig Feuerbach (1804-1872), který za mezník dějin označil nahrazení Boha člověkem:</p>

  <p>„Láska k člověku nesmí být odvozená; musí se stát původní. Jen pak bude láska pravou, svatou, spolehlivou mocí. Jestliže vlastní podstatou člověka je podstata člověka, pak nejvyšším a prvním zákonem musí být láska k člověku. <i>Homo homini Deus est</i> (Člověk člověku je bohem) - to je nejvyšší praktická zásada - to je mezník světových dějin” (Podstata křesťanství, 1841).</p>

  <p>Křesťané samozřejmě nebyli ochotni takovéto extrémní názory sdílet, ale připomínali si přikázání lásky k bližnímu. Nikoli v teoretických diskusích, ale ve všeobecném povědomí se uznávalo rovnítko víra = láska k bližnímu. Zprvu rostla (v době před světovými válkami) naděje, že odstranění chudoby a vykořisťování by mohlo vést k „celkovému ozdravění” člověka - cesta k němu by se neměla zaleknout ani použití násilí (revoluce).</p>

  <p>Pozornost k chudým sice církev kázala vždy, stejně tak ale obhajovala právo na majetek. Bohatí měli povinnost nepřehlížet chudého Lazara, ale pomáhat mu almužnami. Marxistické analýzy začaly postupně odhalovat „struktury” chudoby, kde chudoba nebyla způsobena tvrdostí srdcí jednotlivců, ale hospodářským systémem. Apel na srdce rozšířila církev o apel na stát, aby vhodnými zákony tyto struktury změnil. Tím se ale církev stala nepohodlnou a začaly se množit konflikty.</p>

  <p>Zvlášť patrné to bylo u vojenských diktatur Střední a Jižní Ameriky. Názorným příkladem bylo zavraždění Oskara Romera, arcibiskupa v San Salvadoru, který prosazoval reformu venkova ve prospěch nemajetných drobných zemědělců. Uprostřed bohoslužby byl zasažen salvou výstřelů (1980), pachatelé nebyli nikdy dopadeni. O sedm let později bylo v tomtéž městě zastřeleno šest jezuitů, kteří se postavili na stranu rolníků. K podobným vraždám nebo pokusům o vraždy docházelo i v jiných státech: Brazílii, Guatemale, Mexiku a Kolumbii.</p>

  <p>V církvi také vyvstal problém jiného způsobu pastorace. Nové poznatky o významu struktur, spojené se starostí o chudé, přivedly kněze i biskupy do oblasti politiky. V Latinské Americe se vyvinula „teologie osvobození”: pojetí, že láska k bližním nevyžaduje jen nasycování hladovějících, ale také boj proti nespravedlivým strukturám, proti příčinám hladu. Kněží se stali organizátory politického odporu proti vykořisťování. Řím v tom viděl posun od prvořadého úkolu církve, pastorace, a zakázal duchovním politickou činnost. Teologii osvobození - jejímiž čelnými představiteli byli františkán Leonardo Boff a teolog Gustavo Gutierrez - se také vyčítalo, že používá redukovaný pojem „chudoby” na rozdíl od evangelia, kde chudoba není primárně pojímána ekonomicky, ale ve vztahu k Bohu.</p>

  <p>S tím byl úzce spojen i termín „lid” jakožto skutečný střed dějinného vývoje. „Základní církevní obec” neorganizovala jen svůj náboženský život, ale také sociální zařízení (péče o děti a nemocné, zdravotnická péče) a formy hospodaření (zřizování družstev, plánování produkce a investic). Tradiční univerzální řídící funkce „farářů” se měnila na „bratrskou spolupráci”, jejich náboženská funkce sice nebyla zpochybňována, ale byli chápáni spíše jako orgán než „hlava” obce. Sice ne v teorii, ale ve stylu životní praxe docházelo k rozporu s tradicí hierarchicky uspořádané církve.</p>

  <p>Řím proto tento vývoj pozoroval s nedůvěrou, avšak v sociální angažovanosti nepolevil. Po první encyklice o lidské práci navázal Jan Pavel II. další encyklikou: <i>Sollicitudo rei socialis</i> (30. prosince 1987). Tentokrát se soustředil na země tzv. třetího světa. Zvláštní důraz položil na reflexi pojmu „rozvoj”. Ten nesmí být chápán jen hospodářsky, ale musí se vztahovat na člověka v jeho celistvosti, a ne jen na jeden stát, ale na všechny národy. Zároveň papež poukázal na současný nadměrný rozvoj:</p>

  <p>„Máme před sebou jistý nadměrný rozvoj, který je též nepřijatelný, neboť se příčí opravdovému dobru a štěstí stejně jako nerozvinutost. Nadměrný rozvoj, záležející v přílišné hojnosti hmotných statků všeho druhu u některých společenských vrstev, snadno lidi mění v otroky 'vlastnění' a bezprostřední poživačnosti, kteří nevidí jiný obzor než rozmnožování statků, které již mají, nebo jejich nahrazování jinými, ještě dokonalejšími” (č. 28).</p>

  <p>Povinností každého jednotlivce je zasazovat se o rozvoj národů a je povinností všech států, aby při tom spolupracovaly (č. 32). „Přednostní láska k chudým” je pro církev podstatnou vlastností. „Týká se života každého křesťana, protože tím křesťan napodobuje život Kristův. Týká se však také našich závazků vůči společnosti, a tím i našeho způsobu života a našeho rozhodování o vlastnictví a užívání statků” (č. 42).</p>

  <p>Souhrn důležitých znaků křesťanského sociálního učení předkládá Jan Pavel II. ve své encyklice <i>Centesimus annus</i> k stému výročí encykliky <i>Rerum novarum</i>. Zároveň hovoří o jiném druhu vlastnictví:</p>

  <p>„Zejména v dnešní době však existuje ještě jiná forma vlastnictví, neméně významná než vlastnictví půdy: je to vlastnictví vědomostí, techniky a dovednosti. Bohatství průmyslových států se zakládá z mnohem větší části na tomto druhu vlastnictví než na vlastnictví přírodních zdrojů ... Úloha organizované a tvůrčí lidské práce je stále zřetelnější a důležitější. Stejně zjevný je však význam hospodářské iniciativy a soukromého podnikání jako podstatné součásti této práce” (č. 32).</p>

  <p>Nejen papež, ale i mnoho biskupských konferencí zveřejnilo texty o sociálních otázkách: v Brazílii, Argentině a Chile v roce 1977, v Nikaragui a Panamě v roce 1978, severoamerická biskupská konference v roce 1986, rakouská v roce 1990, anglická v roce 1996 a německá v roce 1997. Poslední byly společným textem katolické a luterské církve - „ekumenickou premiérou”. Znovu se potvrzuje, že „v prvořadém zájmu o chudé jako vůdčím motivu jednání společnosti se konkretizuje jednota lásky k Bohu a bližním. V perspektivě křesťanské etiky musí tedy u jednání a rozhodování ve společnosti, politice a hospodářství být kritériem otázka, do jaké míry se dotýkají chudých, zda jsou jim k užitku a zda je uschopňují k zodpovědnému jednání” (č. 107). Aby se četným katolickým iniciativám dal základ a směr, vydala Papežská rada pro spravedlnost a mír v roce 2004 Kompendium sociálního učení církve.</p>

  <p>Sociální angažovanost spojovala a spojuje ve vzácné jednomyslnosti (přes některé dílčí rozpory) klérus a laiky i různá vyznání. Každoročně konané sbírky katolického pomocného díla „Misereor” (od roku 1959) a „Adveniat” (od roku 1961) i protestantský „Chléb pro svět” („Brot für Welt”, od roku 1959) se vedle četných menších iniciativ starají o to, aby se na potřeby třetího světa nezapomnělo.</p>

  <p>Sociální angažovanost svého druhu se ještě jednou vtiskla do vědomí světové veřejnosti v roce 1997: V Kalkatě zemřela sedmaosmdesátiletá „Matka Tereza”. Prosté řádové sestře Agnes Bojaxhiu, která se narodila v roce 1910 ve Skopje (Makedonie), se dostalo státního pohřbu; zhruba 350 politických a náboženských představitelů ze zahraničí, dále indičtí představitelé hinduistů, buddhistů, muslimů, sikhů a parsenů uctilo ženu, která se stala matkou všech nejchudších, nezávisle na vyznání a světovém názoru. Její kongregace, <i>Misionářky lásky</i>, měla v době jejího úmrtí 4050 sester a 400 bratří. Již v roce 1979 obdržela Matka Tereza Nobelovu cenu míru. Šest let po své smrti byla blahoslavena (19. října 2003).</p>

  <h3 id="toc_3">3. Zkušenost společného světa</h3>

  <p>Obě války, jak již bylo řečeno, přinesly poznání, že zárukou míru nemůže být „rozum" jednotlivých států, ale jen společné úsilí. Proto vznikly rozsáhlé organizace jako Společnost národů, Organizace spojených národů, ale také vojenské svazy, zahrnující velkou část světa. Nejpozději tehdy, když vědci spočítali, že atomová válka by znamenala konec veškeré civilizace, dosloužil nacionalismus jako model politického sebechápání (ačkoliv i dnes některé vlády zdůrazňují, že jsou pro ně rozhodující pouze zájmy vlastního státu). Oblast za oblastí se v posledních desetiletích stává společným úkolem: péče o životní prostředí, omezení růstu počtu obyvatel, obrana před epidemiemi, zajištění budoucích zdrojů energie, úprava pitné vody, odstranění hladu a chudoby. Současně je citelná zkušenost téměř fyzické blízkosti jiných států a lidí. V každém okamžiku jsou lidé dosažitelní mobilními telefony, každý může prostřednictvím moderních informačních médií (internet atd.) využívat tok informací, do každého města se lze dnes nebo zítra dostat leteckou dopravou. Ani úřad církve, ani laici tyto výzvy moderního světa „nevytvořily", mohou na ně ale různými způsoby reagovat, mohou se buď uzavřít, nebo otevřít, mohou reagovat se strachem, nebo s důvěrou, mohou začít hledat řešení, nebo setrvat v náladě očekávání katastrof.</p>

  <p>Bylo velmi dobře patrné, jak Jan XXIII. překonal hradby Vatikánu a Pavel VI. hranice Itálie. „Cestující papež" Jan Pavel II. předčil všechny své předchůdce. Jeho motivy bylo těžké interpretovat. Platila jeho návštěva katolíkům jednotlivých států? Chtěl složit svůj hold „svatým městům"? Stanovit politické akcenty? Podporovat jednotu křesťanů? Zažít nadšené masy lidí? Přivést zpět ty, kdo se odloučili? Pro každý z uvedených záměrů bychom mohli jako příklad uvést některou z cest, žádný motiv však papežovo cestování nevysvětluje úplně. Jisté však je, že jeho „styl" se trvale líbil, že byl a stal se papežem, kterého světová veřejnost uznávala.</p>

  <p>Jaký typ papeže a církve si přeje moderní svět? I když odpověď může být značně široká, lze přece jen z příkladu Jana Pavla II. leccos odvodit. Je na něm nápadná samozřejmost, s níž navazoval kontakty s nejrůznějšími osobami a reprezentanty. Jeho vědomí, že slouží úkolu, k němuž ho povolal Bůh, postavilo mimo hru jakoukoli méněcennost či nadřazenost. Nevadilo mu ani, když druzí jeho jednání posuzovali jako oportunistické. Nebál se ani rozhovorů se svými politickými odpůrci. Přijal několikrát Jásira Arafata (1982, 1996, 1998, 2000) a Simona Perése (1985); Jicchaka Rabina (1994), Benjamina Netanjahua (1997); Ariela Šarona (1999) a franského prezidenta Mohammada Chátámího (1999), prezidenty USA a Fidela Castra (1996; návštěva na Kubě 1999); polského odborového vůdce Walesu (1981; 1999) a představitele komunistického Polska Jaruzelského (1987). V prosinci 1981 napsal prezidentům USA, SSSR, Velké Británie a Francie, aby varoval před nebezpečím atomové války; Georgi Bushovi staršímu a Saddámu Husajnovi, aby zabránil první válce v Perském zálivu (1991), ministerskému předsedovi Izraele Netanjahuovi a Arafatovi, aby podpořil mírový proces (1997), vyslal své zástupce k irácké vládě (2003) a prezidentovi Georgi W. Bushovi (2003), aby zabránil vypuknutí druhé války v Perském zálivu. Měřeno podle cílů jeho intervencí, zůstaly (zprvu) bez úspěchu, ale nikdo mu nevyčítal, že slouží církevním nebo jiným zájmům. Velmi trpěl touto - v jeho očích dočasnou - bezmocí „dobré věci", věřil však v síly obnovy a patřil (stejně jako převor v Taizé Roger Schütz) k těm nemnohým „starým", kteří si u mládeže primárně nestěžovali na úpadek jejich vlastních ideálů, ale předávali jim důvěru a nadšení.</p>

  <p>Dalším znakem pontifikátu Jana Pavla II. je jeho vztah k politice. Na něm se zvlášť projevilo, že není možné, aby církev byla bez politického vlivu. Nikoli politická zdrženlivost, ale angažovanost ve jménu společných lidských hodnot jsou proto tím pravým. Nové okolnosti, které jsou označovány také jako „globalizace", již církev změnily a působí i nadále. Zvýšená dostupnost vědy a informací a rozšíření prostoru svobody volají po „přesvědčených křesťanech", neboť zatímco dříve - kromě období pronásledování - prostředí a státní zřízení přispívaly k religiozitě, nyní se stala mnohem více osobním rozhodnutím. To nutně vede k poklesu počtu věřících, ale zároveň přispívá k zintenzivnění jejich společenství.</p>

  <h3 id="toc_4">4. Pontifikát Benedikta XVI.</h3>

  <p>19. dubna 2005, třetího dne konkláve, byl jako nový papež ohlášen Joseph Ratzinger. Zvolil si jméno Benedikt XVI. Voliči se rozhodli pro dlouholetého prefekta Kongregace pro nauku víry, zřejmě nejznámějšího kardinála. Přihlásili se tak zároveň k jeho předchůdci Janu Pavlu II., protože mezi těmito dvěma se nikdy neobjevil ani stín nesouhlasu.</p>

  <p>Joseph Ratzinger se narodil 16. dubna 1927 v Marktl am Inn (Horní Bavorsko). Malá obec je vzdálena asi 60 km od Pasova, sídla diecéze. Josephův otec byl četník, matka vypomáhala v různých hotelích jako kuchařka. Dětství sdílela s Josephem jedna sestra a dva bratři. Poslední tři válečná léta byl nucen působit v letecké obraně a říšské pracovní službě. Naléhání představených, aby vstoupil do SS, odmítl s vysvětlením, že se chce později stát knězem. V roce 1946 zahájil studium teologie, ve Freisingu a v Mnichově, v červnu 1951 byl vysvěcen na kněze. Jeho teologické vědomosti a vynikající inteligence ho přeurčily pro dráhu profesora, nejdříve ve Freisingu, později v Bonnu, Münsteru, Tübingenu a Řezně. V roce 1962 odchází do Říma, když si jej jako dogmatika vybral kolínský kardinál Frings za osobního poradce při koncilu. V březnu 1977 ho Pavel VI. jmenoval nejdříve mnichovským arcibiskupem, v červnu téhož roku kardinálem - v této funkci se v dalším roce zúčastnil volby Jana Pavla I. a pak Jana Pavla II.</p>

  <p>V roce 1981 začíná jeho práce prefekta Kongregace pro nauku víry. Působí také jako prezident Papežské biblické komise a Mezinárodní teologické komise. Jeho hluboké teologické znalosti byly všeobecně uznávány (sedm čestných doktorátů). Zda a do jaké míry se bude ve svém působení v církvi odlišovat od Jana Pavla II., se po několika měsících jeho pontifikátu ještě nedá odhadnout. Několikrát mezitím oznámil svůj úmysl pokračovat v ekumenickém úsilí. Za velmi pozitivní bylo považováno, když hned po zvolení přislíbil svou účast na Světovém setkání mládeže v Kolíně (srpen 2005) a mluvil tam se zástupci muslimských svazů. Na smíšené reakce narazila „Instrukce Kongregace pro katolickou výchovu" (4. listopadu 2005), vydaná s jeho souhlasem: ta vylučuje ze svěcení ty kandidáty kněžství, kteří se alespoň tři roky před jáhenským svěcením nevzdali praktikování homosexuality. V poslední době přinesl tisk zprávu, že se Benedikt XVI. v září 2005 setkal v neformálním rozhovoru se svým dřívějším kolegou, dogmatikem Hansem Küngem, jemuž Jan Pavel II. odňal církevní schválení pro výuku.</p>

  <p>Pozoruhodný byl projev Benedikta XVI. dne 1. prosince 2005 před Mezinárodní teologickou komisí, jejímž prezidentem byl od roku 1982. Zmiňuje v něm přání Jana Pavla II., aby byl dále vysvětlován přirozený mravní zákon. To je podle něho mimořádně závažné téma. Slouží k pochopení nezcizitelných práv osoby, která jsou základem všech ostatních zákonů a platí pro všechny lidi. I když je pojem „lidská přirozenost" nepříliš jasný, přesto platí „skutečnost, že lidská práva nelze chápat bez předpokladu, že člověk je ve svém bytí nositelem hodnot a norem, které je nutno znovu obnovit a uznat, nelze však je vymýšlet a subjektivním a libovolným způsobem vykládat. V tomto bodě je dialog se světem laiků nesmírně významný. Musí být jasné, že popírání ontologického základu podstatných hodnot lidského života nevyhnutelně ústí do pozitivismu. Právo pak závisí na tom, jaké myšlenkové proudy ve společnosti převládají, zvrhává se v nástroj moci, místo aby moc byla podřízena právu."</p>

  <p>Rovněž v prosinci - na Boží hod vánoční - podepsal papež svou první encykliku. Stejně jako jeho předchůdce se zaměřil na jádro víry: <i>Deus caritas est</i> - Bůh je láska. Předkládá takový obraz Boha, v němž jsou láska k Bohu a láska k bližním nerozlučitělně spojeny. Zatímco úsilí o spravedlivý či spravedlivější řád je vlastním úkolem státu, na němž se církev pouze podílí, a to především prostřednictvím laiků, charitativní služba patří k vlastní podstatě církve. Nad veškerou pomoc a služby papež staví pozornost vůči chudým, která vychází z lásky srdce. „Touto encyklikou jsem chtěl vybídnout právě k tomu, aby lidé žili láskou a nechávali do světa vstupovat Boží světlo" (č. 39).</p>

</body>

</html>