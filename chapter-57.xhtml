<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h2>§ 57 PONTIFIKÁTY PIA XI. A PIA XII.</h2>

  <p>Oba Piové mají mnoho společného, ačkoli se podstatně liší původem, předchozím vzděláním a povahou. Kontinuita pontifikátů byla zaručena už tím, že Pius XII. od r. 1930 řídil politiku svého předchůdce jako státní sekretář.</p>

  <p>Pius XI. (1922-39) byl, než se stal papežem, tichým učencem a proslulým alpinistou; v tom zvláštním spojení se projevuje něco z jeho povahy. Na jedné straně střízlivý, věcný, inteligentní a důkladný, na druhé straně temperamentní, cílevědomý, silný a houževnatý - obojí spojeno pevnou důvěrou v Boha a odvážným optimismem. Jeví se tak jako člověk, který by dokázal dát neuspořádanému světu mír a přivést ho k rozmachu.</p>

  <p>Vlastním jménem se jmenoval Achille Ratti; narodil se r. 1857 v Desiu u Milána, r. 1879 se stal knězem; po krátké učitelské činnosti trávil život v knihovnách, nejdříve jako bibliotékář Ambrosiany v Miláně, pak od r. 1914 jako prefekt Vatikánské knihovny v Římě. Mezitím podnikal horské túry; výstup na Dufourův vrchol Monte Rosy (1889) literárně vylíčil v <i>Scritti alpinistici</i>, kterými se proslavil. Po krátké, nepříliš úspěšné diplomatické činnosti ve funkci nuncia v Polsku (1918-20) se stal r. 1921 arcibiskupem v Miláně a už příští rok papežem.</p>

  <p>Program svého pontifikátu ohlásil v encyklice <i>Urbi arcano</i> r. 1922: <i>Pax Christi in regno Christi!</i> (Kristův mír v království Kristově!). Neúnavně hlásal myšlenku království Krista. V r. 1925 zavedl svátek Krista Krále (poslední neděli v říjnu). V letech 1925 a 1933 dal Svatému roku heslo: <i>Kristus musí kralovat</i> (1 Kor 15,25). Jevilo se to jako určitý anachronismus: vyzdvihoval myšlenku krále v době, kdy monarchie zanikaly. V království Božím však platí jiná měřítka než na tomto světě. Vycházeje ze zjevení, papež brzy ve svých velkých encyklikách zaujal stanovisko k palčivým problémům doby. V encyklice <i>Divini illius Magistri</i> (1929) pojednával o křesťanské výchově, v C<i>asti connubii</i> (1930) o křesťanském manželství, v <i>Quadragesimo anno</i> (1931) o křesťanském společenském řádu a v <i>Ad catholici sacerdotii</i> o kněžství v církvi. Zvláštní péči věnoval Katolické akci, které dal pevnou formu r. 1925. <i>Vedoucí myšlenkou jeho pontifikátu</i> byla <i>myšlenka spolupráce a účasti laiků v hierarchickém apoštolátu církve</i> (Pacelli) - tak to formuloval v proslovu k německé katolické mládeži v Římě v říjnu r. 1933. Dal tím podnět k novému promýšlení postavení a úlohy laiků v církvi, a jestliže dnes opět máme <i>teologii laiků</i> (Y. Congar) a jestliže se 2. vatikánský koncil otevřel laikům, pak za tento vývoj děkujeme podnětu Pia XI. Staletý proces, který od středověku vedl k stále silnější klerikalizaci církve, byl zastaven a znovu se otevřel pohled na dospělou spoluodpovědnost laiků v církvi, jako tomu bylo v prvotním křesťanství.</p>

  <p>Prozíravost a činorodost Pia XI. energicky podněcovala misijní práci a dávala jí nový směr; cílem bylo osamostatnění domácích církví. V církevní politice papežově se projevuje střízlivý pohled na životní realitu. Jako se horolezec zajišťuje skobami, tak se snažil vytvořit pevný základ konkordáty a smlouvami. Jeho největší zásluhou bylo ukončení starého sporu s italskou vládou; 11.2.1929 uzavřel Lateránské dohody, které papeže osvobozovaly z dobrovolného vězení a obnovovaly jeho plnou suverenitu nad nepatrným vatikánským státem. Za Piova pontifikátu začala nová éra konkordátů: r. 1922 s Lotyšskem, r. 1924 s Bavorskem, r. 1925 s Polskem, r. 1927 s Rumunskem a Litvou, r. 1929/1931 s Itálií, r. 1929 s Pruskem, r. 1932 s Bádenskem, r. 1933/1934 s Rakouskem a posléze rovněž r. 1933 s německou říší.</p>

  <p>Konkordát s Říší z 20. 7.1933 byl často silně napadán, ale v tomto celocírkevním pohledu se jeví zcela jinak, než když jej posuzujeme izolovaně, jak se to většinou děje. Byl uzavřen v rámci osvědčené a často praktikované smluvní politiky Vatikánu. Když se Hitler ujal moci a sjednotil země v jednotné říši, přestaly fakticky platit smlouvy uzavřené s Bavory, Pruskem a Bádenskem. Kurie se octla před otázkou: buď se vzdát existujících konkordátů, nebo přistoupit na Hitlerovu nabídku konkordátu s Říší. Kurie si pochopitelně zvolila to druhé. Pius XII. později (19.7.1947) označil konkordát s Říší <i>za pokus zachránit zemské konkordáty prostorovým a obsahovým rozšířením do naprosto nejisté budoucnosti</i>. Nikdo tehdy nevěděl, jak je německá politika ve skutečnosti záludná, nepravdivá a prolhaná. Vatikán jí přesto nesedl slepě na lep. Právě proto, že se k Hitlerovi, divokému, nevázanému člověku, stavěl kriticky, mohl se domnívat, že formálně právní závazek ho bude nutit alespoň k umírněnosti. Což se to nepodařilo s Mussolinim? Lateránské smlouvy a konkordát s Itálií z valné části skutečně odstranily těžkosti mezi státem a církví a vytvořily snesitelný vztah. Ještě existovala slušnost a mezinárodní právo, podle kterého se mají smlouvy zachovávat (<i>pacta sunt servanda</i>); německá lež nebyla dosud zřejmá. Pro nás Němce je to konstatování velice zahanbující; právě proto také nemáme zrovna právo kritizovat Vatikán pro jeho konkordátní politiku. Pro Pia XI. byla pozdější zkušenost se lží velmi trpkým poznatkem. Projevila se v nesčetných notách říšské vládě a v prudkém výpadu v encyklice <i>Mit brennender Sorge</i> (S palčivou starostí, 14. 3.1937).</p>

  <p>Pontifikát Pia XI. byl plný útrap pro církev na celém světě. Největší počet mučedníků byl v Rusku, v Mexiku, ve Španělsku (občanská válka 1936) a v Německu. Papež tím nesmírně trpěl. Největšího nepřítele křesťanství viděl v ateistickém komunismu (encyklika <i>Divini Redemptoris</i> z 19. 3. 1937). V roce 1933 nebyla ještě známa zloba nacionálního socialismu; k tomu bylo třeba zkušenosti z následujících let a nepředstavitelné brutality a bestiality nacistického režimu. Pius XI. zemřel krátce před vypuknutím 2. světové války, 10. 2. 1939. Můžeme ho jistě počítat k nejlepším a nejschopnějším papežům novější doby.</p>

  <p>Pius XII. (1939-1958) byl jednomyslně zvolen v druhém volebním kole, protože se nikdo jiný nezdál být s to převést Petrovu lodičku strašnou dobou útrap. Jeho volba byla přijata s všeobecným souhlasem.</p>

  <p>Eugenio Pacelli se narodil r. 1876 jako syn starousedlé právnické rodiny, po celé generace působící ve službách kurie. Jeho bratr jako papežský justiciár měl rozhodující podíl na vypracování Lateránských úmluv v letech 1926-1929. Eugenio byl od vysvěcení na kněze (1899) v diplomaticko-právnických službách kurie a jako nuncius v Bavorsku (1917-20) a u říšské vlády v Berlíně (1920-30) získal zkušenosti a úspěchy (konkordáty s Bavorskem a Pruskem), také si však oblíbil Německo. Jako kardinál státní sekretář určoval za Pia XI. od r. 1930 v Římě politický kurs kurie vzhledem k Hitlerově říši.</p>

  <p>Motem jeho pontifikátu bylo: <i>mír ze spravedlnosti</i>. Měl vznešenou, ušlechtilou, inteligentní a zároveň zbožnou povahu, byl přitom střízlivý a věcný politik, který byl zvyklý počítat jen s danými možnostmi a nepouštěl se do ničeho, dokud předem zrale neuvážil a nepromyslil všechny důsledky. Tím se snad nejvíc odlišoval od svého předchůdce a ještě více od svého nástupce, kteří reagovali spontánně, a proto mnohdy odvážněji. Jeho politika byla cílevědomá a jasná, jeho zbraní bylo vytrvalé vyjednávání. Nebylo jeho vinou, že zklamala proti veskrze prolhané a záludné německé násilnické diplomacii. Jak jinak mohl papež jednat, když neměl reálnou moc jako velké státy a velmoci? Mohl se odvolávat jen na právo a spravedlnost, jak to činil, a uplatňovat svou morální váhu. V četných promluvách a encyklikách neúnavně vybízel k zachování práva, dával pokyny a hlásal křesťanské zásady. Směl mlčet k nacistickým zločinům, zvláště k vyhlazování židů? To je trpká otázka, která se mu dnes klade. Mlčel? Mohl říci víc? V následujících odstavcích se k tomu vrátíme.</p>

  <p>Pius XII. se pokusil ještě v posledním okamžiku zabránit vypuknutí války a udržet od ní alespoň Itálii. Jeho diplomatická akce u Hitlera počátkem května 1939 se nezdařila. Rovněž Mussolini reagoval záporně; od té doby, co se i on přihlásil k Hitlerově rasistickému běsnění, poměr fašistické Itálie k Vatikánu se opět zhoršil. Za války musel papež dbát trýznivé neutrality. Zavazovaly ho k tomu výslovně nejen Lateránské úmluvy z r. 1929, ale i jeho vlastní bezmocná situace uprostřed země vedoucí válku a jeho postavení nejvyšší hlavy nadnárodního společenství víry, jehož příslušníci byli na obou stranách. Papežovým úkolem není činit politická rozhodnutí. Mluvit o morální či nemorální stránce hitlerovského vedení války nebylo ve vnitrocírkevní oblasti nutné, neboť o tom měli jasno všichni odpovědní činitelé, především také němečtí biskupové a katolíci, a odsuzovali je. Ve vnější oblasti by bylo příslušné papežské prohlášení bývalo využito pouze politicky, neboť všem těm, kteří chtěli papeže přimět, aby přerušil mlčení, šlo pouze o to. Pius se tedy choval politicky neutrálně; tím důrazněji však apeloval na svědomí obou stran, aby se vrátily k humanitě a křesťanské lásce v míru.</p>

  <p>Pius po válce dále neúnavně vybízel k míru, poskytoval těžce zkoušeným trpícím národům pomoc organizovanou charitou; stavěl se proti tezi o kolektivní vině všech Němců a z toho vyvozovaným nenávistným kampaním. Zároveň se jeho milující péče obracela k válečným zajatcům a uprchlíkům. Bolestně se ho dotýkalo, že celé katolické země, jako Polsko, Maďarsko aj. se dostaly do komunistické mocenské oblasti; na pronásledování křesťanů a vězněm biskupů a kněží, které v těchto zemích brzy propuklo, odpověděl exkomunikací odpovědných činitelů. Vůči bolševismu, který způsobil křesťanstvu a církvi největší ztráty, byl papežův postoj nesmiřitelný.</p>

  <p><i>Za málokterého z dřívějších papežů utrpěla římská církev větší vnější ztráty a zároveň dosáhla vyšší vážnosti ve světě jako za Pia XII.</i>, tak soudí nekatolický historik K. G. Steck (RGG<sup>3</sup>, V 400). Zřídka kdy papež tak hluboce a rozsáhle působil na celý svět svými fundamentálními promluvami a písemnými projevy jako Pius XII. Všude jim lidé naslouchali a dbali jich, nejen v církvi, ale i mimo církev, ba dokonce i u nekřesťanů. Když 9. října 1958 zemřel, celý svět na několik dní zatajil dech. Pocítil, že odešel velký člověk.</p>

  <p>Pius XII. byl velký zvláště ve vnitřní oblasti církve. Otevřel kardinálské kolegium, dosud ovládané Italy, všem národům a všem rasám. Jmenování četných nových kardinálů brzy odráželo univerzalitu církve. Encyklikou <i>Mystici corporis</i> (1943) předložil nové chápání církve, které se orientovalo na tajemné tělo Kristovo (<i>corpus Christi mysticum</i>) a skoncovalo s jurisdicko--hierarchickým pojetím; účast v církvi byla dána i laikům. Biblická encyklika <i>Divino afflante Spiritu</i> (1943) a liturgická encyklika <i>Mediator Dei</i> (1947) se týkaly velkých dobových snah v církvi. O svátosti kněžství jednala encyklika <i>Menti nostrae</i> (1950); v <i>Provida mater</i> (1950) právně uznal světské instituty, církevní společenství nového typu, která konají apoštolát ve světě, v povoláních, pracích a v situacích světské existence. Neexistovala takřka žádná důležitá náboženská nebo církevní otázka, které by se byl Pius XII. nedotkl a nepojednal o ní z křesťanského hlediska. Jeho nikdy neumdlévající pracovitost se uplatňovala všude, zvláště při novém uspořádání kuriální správy. Teologickým vrcholem jeho pontifikátu bylo 1.11.1950 prohlášení dogmatu <b>nanebevzetí Panny Marie</b>, tj. o oslavení těla Bohorodičky. Za Pia XII. bylo kanonizováno 33 světců.</p>

  <p>Přesto byl Pius XII. člověk starší generace. Otevřít dokořán poslední dveře novému chápání církve a dát podnět k novému setkání se světem zůstalo vyhrazeno jeho geniálnímu nástupci Janovi XXIII. Jen podmíněné pochopení měl pro ekumenické myšlenky a pro nové teologické snahy (encyklika <i>Humani generis</i>, 1950). Při vší své laskavosti a otevřenosti, s jakou se při audiencích a liturgických slavnostech ukazoval lidu, zůstal přece jen autokratem, který řídil církev centralisticky. Vánoční proslov 1944 sice věnoval výhradně demokratickým myšlenkám, ale ve svém základním nazírání se přikláněl k monarchickému principu; z toho patrně také vyplývala jeho určitá slabost pro velké vůdcovské osobnosti.</p>

</body>

</html>