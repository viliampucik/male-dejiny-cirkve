<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h2>§ 44 CÍRKEVNÍ SNAHY O REFORMU PŘED TRIDENTSKÝM KONCILEM</h2>

  <p><i>Ecclesia semper reformanda!</i> Církev stále potřebuje reformu a nikdy nesmí být spokojena sama se sebou. Bylo by to s ni špatné, kdyby si už neuvědomovala vlastní vzdálenost od svého pravzoru Ježíše Krista. I když zlořády v církevním životě na sklonku středověku byly sebevíc skličující, přece nás uklidňuje zjištění, jak jimi trpěla sama církev. Celé 15. a 16. století bylo plné trpkých stížností nejen proti církvi, ale i v ní, tj. pocházejících přímo z jejího lůna. Volání po reformě zaznívalo stále hlasitěji, vzmohlo se v bouři a vzrostlo nakonec v mohutné reformní hnutí uvnitř i vně církve. Výrazem této touhy církve po reformě je konečně i sama reformace. Vnitrocírkevní proud potřeboval delší dobu, ale byl neméně mocný.</p>

  <p>V podrobnostech je reformní proces uvnitř církve přinejmenším stejně mnohostranný a složitý jako proces reformace. Začal již počátkem 15. stol. a trval až do konce 17. stol. H. Jedin jej rozděluje na 4 stupně:</p>

  <p>1) Od reformních koncilů do sacco di Roma 1527.</p>

  <p>2) Vlastní předhistorie tridentského koncilu.</p>

  <p>3) Tridentský koncil.</p>

  <p>4) Provádění tridentských dekretů. a Mikuláš Kusánský; Mikuláš předložil rozsáhlý program generální reformy celé církve a Pius už navrhl prováděcí bulu, když ho překvapila smrt. I za Sixta IV. (1471-1484) a za pověstného Alexandra VI. (1492-1503) byly podnikány kroky k reformám. Ve chvíli těžkého otřesu po zavraždění syna Jana v létě r. 1497 se Alexander vzpamatoval a krátký čas pomýšlel na rozvážný život a na obrácení. Julius II. (1503-1513) zřídil r. 1512 osmičlennou komisi kardinálů, která měla vypracovat reformní návrhy pro 5. lateránský koncil (1512/17). Za Lva X. (1513-1521) předložili dva kamaldulští mniši Giustiniani a Quirini nejradikálnější a nejobsáhlejší reformní program, jaký byl dosud napsán.</p>

  <p>Byly všechny ty návrhy pouhý klam? Při veškeré skepsi k renesančním papežům se to nedá jen tak bez všeho tvrdit. Bylo mnoho příčin, proč ztroskotaly nebo vůbec nedošlo k jejich provádění; hlavní důvod byl, že papežové ani kurie neměli k provedení dost vnitřní náboženské síly.</p>

  <p>Když zklamalo papežství, sáhli lidé toužící po reformě k svépomoci. Tomu, kdo si zvykl vidět v 15. stol. jen temné stíny, se tu naskýtá zčásti překvapující pohled. Právě Německo bylo v tomto období bohaté na horlivé a velmi schopné reformní biskupy (Dietrich von Bülow v Lebusu, † 1523, Matthias Rammung ve Špýru, † 1478). Také řády byly horlivé. Ve všech řádech vznikaly reformní větve a hnutí observantů (bursfeldská reformní kongregace benediktinů r. 1446, windesheimské reformní hnutí augustiniánských kanovníků; ani františkáni a dominikáni nezůstávali pozadu). Luther patřil k přísné reformní skupině augustiniánů eremitů; z jejich pověření byl r. 1511 v Římě. Značný byl počet kazatelů pokání (Savonarola, Kapistrán). Jejich vlivem docházelo v lidu k podivuhodným obrácením, jak ukazuje Savonarolův příklad ve Florencii.</p>

  <p>2. stupeň reformy se vyznačuje zápasem císaře Karla V. s papeži o svolání koncilu.</p>

  <p>Karel velmi brzy vzal volání po koncilu za své. Chceme-li správně posoudit dlouhé jednání mezi ním a papeži, je třeba mít na mysli celkovou církevní a politickou situaci.</p>

  <p>Luther se již 28. listopadu 1518 odvolával na všeobecný koncil. Na wormském sněmu r. 1521 znovu vznikla myšlenka předložit Lutherovu záležitost koncilu. Když šlechetný Hadrián VI. dal na norimberském říšském sněmu r. 1523 předčítat otřesnou sebeobžalobu kurie a sliboval okamžité reformy, odpověděla na to německá knížata voláním po svobodném křesťanském koncilu v německých zemích. V příštích letech tento požadavek opakovala. Protože se všeobecný koncil nedal uskutečnit bez papeže, svolali zkrátka na </p>

  <p>11. listopad 1524 německý národní koncil do Špýru. Císař jej zakázal s dodatkem: <i>Jak se může jednotlivý národ opovážit měnit církevní řád?</i> Ale od té doby naléhal ještě energičtěji na papeže, aby svolal všeobecný koncil.</p>

  <p>Papež Klement VII. (1523-1534) se všeobecného koncilu obával, protože s ním byla spojena vzpomínka na kostnický a basilejský konciliarismus. Říšští stavové kromě toho dali zřetelně najevo, co si představují pod pojmem svobodný křesťanský koncil v německých zemích: měl být svobodný od papeže, tj. papeži měl být odňat jakýkoli vliv na něj a konciloví otcové měli být předem osvobozeni od přísahy papeži. Papežovy obavy tedy nebyly neodůvodněné.</p>

  <p>Klement měl však ještě další důvod, který souvisel s politikou církevního státu. Stejně jako jeho předchůdci považoval za nejvyšší zákon péči o církevní stát. Od Julia II. (1503-1513), který byl jako státník a vojevůdce, jakož i mecenáš umění, nejvýznamnější renesanční papež, přejal územně zaokrouhlený státní útvar; ten však byl sám v sobě slabý a snadno zranitelný. Učený a uměnímilovný požitkář Lev X. (1513-1521) neudělal pro jeho upevnění takřka nic. Zbožný a upřímný Hadrián VI. (1522-1523), bývalý učitel Karla V. a poslední Němec na papežském stolci, měl ještě méně času a smyslu pro politiku; ležela mu na srdci výhradně reforma církve a umřel příliš brzy. Klement nyní vstoupil do šlépějí Julia II. Osobně byl bezúhonný, ale jako přirozený potomek rodu medicejského (jako Lev X.) byl zaměřen čistě světsky a politicky. Chtěl dokončit dílo svých předchůdců. Teď se mu zdálo, že je nejvíce ohroženo habsburskou univerzální monarchií, které patřilo jak království sicilsko-neapolské, tak i říšská část Itálie na severu. Proto hledal spojení s Francií.</p>

  <p>Karel V. právě vítězně skončil první válku s Františkem I. (bitva u Pavie 1525, mír v Madridu 1526) a zamýšlel se odebrat do Německa a uspořádat německou církevní otázku. Bylo nutně třeba, aby zakročil (špýrský říšský sněm 1526). Tu mu František I. znovu vyhlásil válku a papež se přidal (liga cognacká 1526). Karel byl tak velkou zradou a věrolomností rozhořčen. Pohrozil papeži, že když se od ligy neodloučí, postaví ho před všeobecný koncil. Pak nařídil svým vojenským oddílům vyrazit proti Římu, aby dal papeži pocítit svou moc. Netušil ještě, k čemu to povede. Hrubí, nedisciplinovaní španělští a němečtí žoldnéři zůstali po smrti vrchního velitele Jörga von Frundsberg (onemocněl ve Ferraře a zemřel r. 1528 na svém hradě u Mindelheimu) a connétabla de Bourbon bez vedení. Když pak 6. května 1527 dobyli Řím, po celé týdny trvalo ve Věčném městě loupení, plenění a vraždění. Klement se zachránil v Andělském hradě, ale musel 5. června kapitulovat a půl roku snášel tuhé vězení.</p>

  <p>Současníci pociťovali toto sacco di Roma jako hroznou přírodní katastrofu, která postihla Řím. Bylo to strašlivé navštívení Boha k pokání a obrácení zesvětštělé kurie; udělalo v Římě konec renesanční nevázanosti. Zahájilo také reformu. Změna smýšlení ovšem nepostupovala rychle. I Pavel III. (1534-1549) byl ještě renesanční člověk, ale byl také první, kdo vážně začal s reformou.</p>

  <p>Barcelonským mírem v červnu 1529 se papež smířil s císařem. V Bologni, kde byli několik měsíců pospolu (od listopadu 1529 do února 1530; 24.2.1530 se konala císařská korunovace), jednali o německém náboženském problému, na němž Karlovi zvlášť záleželo. Domluvili se tu také na svolání všeobecného koncilu, nedojde-li na augsburském sněmu (1530) k pokojnému sjednocení. Když však císař po neúspěchu na říšském sněmu žádal splnění slibu, Klement svůj příslib odvolal. Příliš se bál. <i>Ach, ti Němci</i>, naříkal, <i>způsobí zmatek na koncilu a na celém světě</i>. Ke všeobecnému koncilu s německými protestanty se už nedal pohnout ani v následující době. Nové vyhlídky pro koncil a reformu se otevřely teprve za Pavla III. (1534-1549) z rodu Farnese. Pavel ještě nebyl plně zaujat pro reformu a k svému vysokému úřadu se vůbec nehodil. Měl tři nemanželské syny a dceru a jako papež se o ně staral s bezuzdným nepotismem. Zvážněl však již jako kardinál. Sacco di Roma ho přivedlo k poznání, že je nutná reforma a změna smýšlení. A tak hned začal tam, kde to bylo nejpotřebnější: reformou kardinálského kolegia. Jmenoval kardinály řadu průkopníků reformy, jako byli Contarini, Fisher, Simonetta, Caraffa, Sadoleto, Pole, Cervini, Fregoso, Morone aj. Vytvořil z nich Kongregaci pro reformu (1536) a ta předložila již 1537 svůj odborný posudek <i>Consilium de emendanda ecclesia</i>, jež později posloužilo za předlohu tridentského koncilu. Pavel kromě toho podporoval nové reformní řády - theatiny, barnabity, somasky a kapucíny, r. 1540 potvrdil také jezuitský řád a usiloval poctivě a upřímně především o to, aby se konal všeobecný koncil. S Karlem V. dohodli svolání koncilu na 23. května do Mantovy.</p>

  <p>František I. však teď nasadil všechno, aby koncil zmařil. Ve svém úsilí o hegemonii nad Evropou se obával, že všeobecný koncil posílí postaveni císaře. Neštítil se štvát proti císaři Turky a uzavřít spolek s německými protestanty. Karel zvítězil i v této 3. válce s Františkem I. (1536-1538). Po marných pokusech o pokojnou dohodu v Hagenau, Wormsu a Řezně (1540) se zdál koncil potřebnější než kdykoliv předtím. Na Karlovo naléhání jej papež svolal na 29. červen 1542 do Tridentu. Tu vyhlásil František Karlovi válku počtvrté (1542-1544). Teprve potom, co ji císař vítězně ukončil mírem v Crépy (19. 9. 1544), mohl přimět Františka I. k tomu, aby souhlasil s všeobecným koncilem. Pavel III. jej znovu svolal na 15. března 1545 do Tridentu, koncil se však sešel teprve v prosinci.</p>

</body>

</html>