<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h2>§ 2 PRVOTNÍ CÍRKEV A APOŠTOLSKÁ DOBA</h2>

  <p>Doba založení a konstituování církve v první „apoštolské” době má pro její historický vývoj rozhodující význam jako žádné jiné období.</p>

  <h3 id="toc_1">1. Obec učedníků po Ježíšově nanebevstoupení</h3>

  <p>Po Ježíšově nanebevstoupení se obec učedníků náhle ocitla ve zcela nové situaci. Pán jí sice při loučení dal jasný misijní příkaz (Mt 28,18; Mk 16,15), aby pokračovala v hlásání spásy a zvěstování radostného poselství o eschatologickém Kristově království, zdá se však, že nedostala konkrétní a zvláštní pokyny pro další soužití a pro organizační výstavbu. V každém případě se názory exegetů v této věci velice rozcházejí. Protestanští teologové se snaží zkonstruovat protiklad mezi tím, co Kristus vlastně zamýšlel, a tím, co se skutečně vyvinulo; je však třeba poukázat na to, že apoštolové a první učedníci, kteří byli očitými svědky a přímými posluchači Ježíšova zvěstování, jistě dovedli jeho vůli vykládat lépe než dnešní učenci po dvaceti stoletích.</p>

  <p>Pouze Písmo (zásada <i>sola Scriptura</i>) ovšem nestačí vyložit, co se dálo. Jako živoucí faktor je nutno brát v úvahu také prvokřesťanskou, apoštolskou tradici. Kristus neprojevil svou vůli v podobě abstraktních norem a pokynů, ale sdělil ji apoštolům jako živoucí příkaz. Když byli apoštolové po nanebevstoupení náhle zbaveni svého Mistra a ocitli se před nesmírně těžkým úkolem pokračovat v Ježíšově díle, jednali jistě, když dávali společnému životu v obci pevný řád a církvi hierarchickou strukturu, jako autentičtí interpreti jeho vůle. Hierarchie (hiera arché = posvátný původ, posvátná vláda) znamená, že tento řád má posvátný původ, neboť jej církvi dal sám Kristus.</p>

  <p>Je nemožné, aby se apoštolové mýlili. Podle pevné víry církve bylo Dvanáct nositeli Božího zjevení, které přijali bezprostředně od Krista. Když živým hlásáním víry předávali poklad zjevení, které jim Pán sdělil, byli inspirováni Duchem svatým. To se dálo nejen při ústním kázání nebo v psaném slově, Písmu svatém, ale i v rozmanitých praktických nařízeních v oblasti kultovní, disciplinární a institucionální. Ježto Kristus nezanechal vůbec nic psaného, je pro křesťanství podstatné to, co nám od něho předalo dvanáct apoštolů ať ústně, či písemně, osobně nebo prostřednictvím svých žáků. Toto podání obsahuje celé Boží zjevení lidem, důležité pro spásu. Od té doby k němu nebylo a nebude nic přidáno. Všeobecné Boží zjevení spásy je obsaženo a dovršeno v apoštolské tradici. A tak je a zůstává kritériem pravosti určité nauky víry to, že se může prokázat její přítomnost v <i>traditio apostolica</i>. Tato tradice se ukládala v nauce, kultu a životě prvotní církve, právě tak jako v inspirovaných kanonických spisech Nového zákona, které vznikly v apoštolské době.</p>

  <p>Nedá se ovšem snadno určit, co ze souboru prvokřesťanského myšlení má platnost jako bezprostřední Boží zjevení a co k tomu přistoupilo teologickou reflexí prvních křesťanských obcí. Lze totiž jasně ukázat, že se obsah zjevení již od první křesťanské generace sterilně nekonzervoval, ale samostatně promýšlel a domýšlel. Tak teologie velmi záhy pronikla od zjevených pravd, zvláště pokud jde o božsko-lidskou osobu Ježíšovu a o jeho vykupitelské dílo; označujeme to všeobecným výrazem „teologie obce” prvotní církve. S údivem dnes zjišťujeme, že tato raná doba byla v teologii jednou z nejtvořivějších epoch církevních dějin. Ježto je tato reflexe vyjádřena v Písmu sv. a stejně i v tradici, snaží se ji exegeté spolu s historiky přesněji zachytit a odlišit od obsahu přímého Božího zjevení. Poslední rozhodnutí o tom, co bylo a je podstatným obsahem víry, náleží učitelskému úřadu církve.</p>

  <p>Tím, že apoštolská doba byla blízká zjevení, se vysvětluje, že od té doby křesťanství žije v přesvědčení a z přesvědčení, že jeho bytí je vázáno na uchování apoštolské tradice. Tato vazba však nemůže znamenat strnulé lpění na prvokřesťanských myšlenkových a životních formách nebo jejich nerealizovatelné obnovování, ale musí brát v úvahu princip živé ústní nebo písemné tradice a zákon organického vývoje. Netvůrčí tradicionalismus by neodpovídal duchu a životnímu principu církve. Ozývalo-li se v církvi ve všech dobách a též v budoucnu se bude ozývat volání po reformě, nemůže její pravé naplnění spočívat v naivním návratu k prapůvodní formě, jak se domnívali spiritualisté, sektáři a heretici, protože popírali zákon historického vývoje a organického rozvíjení všeho živého; reforma záleží jen v pokračujícím uskutečňování původního Kristova příkazu. Reforma znamená být si vědom toho, co Kristus dal své církvi na cestu jako závazný program. Prvotní církev jej uskutečňovala zvlášť ryzím způsobem, proto má určitý význam jako forma a vzor; to však nevylučuje další podstatný vývoj. V tomto hlubším smyslu je si katolická církev přes své univerzální rozšíření a mocný vnitřní rozvoj po téměř 2 000 letech vědoma absolutní jednoty a totožnosti s apoštolskou církví prvotní doby.</p>

  <p>Vymezit časově dobu apoštolského zjevení je dost obtížné. Obyčejně se počítá od nanebevstoupení Ježíšova „do smrti posledního z Dvanácti (apoštolů)”. Toto vymezení se však nemůže brát přísně formálně juristicky. V širším smyslu ji můžeme označit jako dobu první a druhé (!) křesťanské generace, kdy a dokud ještě žili přímí svědkové zmrtvýchvstalého Pána a dále tradovali jeho zjevení. Tak např. pochází inspirovaný kanonický list Židům podle názoru katolických exegetů od neznámého, alexandrijsky vzdělaného křesťana druhé generace.</p>

  <p>Pramenem pro poznání církevního života v této době jsou především spisy Nového zákona, zvláště Skutky apoštolů a Pavlovy epištoly. Kromě toho jsou k dispozici ještě jiná svědectví, např. spisy apoštolských otců, které zčásti rovněž pocházejí z této rané doby (Didaché, Klementův list), nebo podávají zprávy z druhé ruky o poměrech v prvotní církvi.</p>

  <h3 id="toc_2">2. Podoba církve v prvokřesťanské době</h3>

  <p>Skutky apoštolů a Pavlovy listy jasně ukazují, že od počátku se za podstatný konstruktivní prvek řádu obce v prvotní církvi pokládal duchovní „úřad”. Nikdy neexistovalo čistě charizmatické zřízení, spočívající na volném působení Ducha, bez úřadů, bez právního řádu a bez pevného obsahu víry; to je neslučitelné s pavlovským pojmem církve. Platí to stejně pro místní církevní obec jako pro celou církev. První apoštolové dostali pověření hlásat novozákonní zvěst úředně, tj. autoritativně od samotného Krista (Mk 3,31n.; Mt 10,1n.; Lk 6,12n.), a stejně i oni úředně ustanovovali své zvláštní spolupracovníky a nástupce vkládáním rukou. Prvotní obce se nikde nejeví jako uniformní, zato vždy jako učleněná společenství, která jsou vybudována podle principu jednoty hlavy a těla. Nositelé úřadu jsou ustanoveni a povoláni k tomu, aby reprezentovali neviditelného Pána a v jeho jménu pokračovali slovem a svátostmi v díle vykoupení. Jedině oni vykonávají vedoucí funkce z pravomoci svého úřadu, buď ve službě obecné církve jako apoštolové, proroci a evangelisté, nebo ve službách jednotlivých obcí jako biskupové, presbyteři (kněží), jáhnové, učitelé a pastýři (1 Kor 12,28; Flp 1,1; 1 Tim 3,2n.). Všude vládne v přísné stupňovitosti princip nástupnictví v úřadu (apoštolská posloupnost), odvozeného od Krista a apoštolů.</p>

  <p>Úřad není protikladem charizmatu, které Bůh udělil k zvláštním službám. Často se setkáváme s nositeli úřadu, kteří byli zároveň charizmatiky (2 Kor 8,23; Titus; Flp 2,25; Řím 16,1; Gal 1,19; 1 Kor 15,7); a naopak charizmatikové bývali pověřováni vedením obce. Ostatně sám Pavel byl pneumatik a charizmatik, a přitom jako nositel úřadu natolik střízlivý a věcný, aby věděl, že jeho nově založené obce nutně potřebují pozorné, realistické a pevné autoritativní vedení. V normálním řízení církve se charizmata musela podřizovat úřadu. Pravidelná církevní správa se stále více soustřeďovala v rukou biskupů a jáhnů; biskupové vzešli z kolegia starších (presbyterů), ve kterém měli vedení jako představení a dohlížitelé (episkopoi). V mnoha místních obcích se zpočátku setkáváme s několika presbytery-episkopy současně, ale nejpozději v 2. století se všude prosadil monarchický episkopát. V této tendenci k monarchickému vedení, kterou lze velice brzy pozorovat v jednotlivých obcích, se právem vidí první záblesky zásady primátu, jak se později projevil v celé církvi (H. Schlier).</p>

  <p>Vyspělé víře prvotní církve a jejím zvláštním úkolům odpovídala skupina ryzích charizmatiků, o kterých se často mluví. Jejich funkce byla v tom, že povznášeli obec, byli jí k dispozici při zvláštních službách, ale neřídili ji. Tu a tam slyšíme o vážných napětích, která vznikala v obcích mezi charizmatiky a nositeli úřadu (1 Kor 1,10n.; 14, ln.). Ale tyto rozpory se urovnávaly v lásce. Ostatně později charizmatické dary ustupovaly, ale nikdy v církvi docela nezanikly.</p>

</body>

</html>