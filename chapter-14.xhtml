<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h1>II. období: STŘEDOVĚKÁ CÍRKEV</h1>

  <h2 id="toc_1">§ 14 ROZDĚLENÍ A ZÁKLADNÍ STRUKTURA ZÁPADOEVROPSKÉHO STŘEDOVĚKU</h2>

  <h3 id="toc_2">1. Periodizace a označení</h3>

  <p>Proud dějin plyne organicky, bez přerušení, všechny pokusy o periodizaci jsou tedy sporné. Je možno jimi zachytit vždy jen dílčí aspekt, nikoli celé dění.</p>

  <p>Už označení středověk pro časový úsek asi od r. 500 do r. 1500 je nešťastné a bezobsažné. Je vzato z jazykovědy a zakládá se na neznalosti pravých hodnot té doby. Humanisté 15. stol. se snažili ve svých znalostech latiny dosáhnout úrovně klasické latinské literatury; všechno, co se latinsky mluvilo a psalo po období antiky, pokládali za úpadek jazyka a byli přesvědčeni, že teprve oni zahájili novou dobu ušlechtilého způsobu vyjadřování. Celou epochu mezi tím označovali prostě jako barbarský středověk. Podobné představy měli reformátoři 16. stol. Pro ně byla prvotní forma církve jednou provždy platná a k ní se prý musí vrátit každá církevní reforma. Už konstantinovská doba se zvrhla. Úpadek náboženskocírkevního života nabýval v následujících staletích stále větších rozměrů. S reformací začíná nový rozkvět křesťanského náboženství. Reformační církve chtěly opět bezprostředně navázat na křesťanský starověk; střední věk, epocha antikřesťanské papežské církve, měl být překonán. V tomto smyslu použil poprvé rozdělení na starověk, středověk a novověk ve svém dějepisném díle hallský profesor Christoph Cellarius (1634-1707). Osvícenství vylíčilo tento obraz v ještě temnějších barvách.</p>

  <p>Vynikající výtvory středověku objevil teprve romantismus 19. stol., zvláště v oblasti umění a literatury. Intenzivní studium středověku pak začalo, když k němu otevřela přístup vzkvétající historická věda spolu s vlasteneckým nadšením pro minulost svými obrovskými edicemi pramenů, zvláště sbírkou <i>Monumenta Germaniae historka</i> (Historické památky Germánie). V historickém bádání stále zřetelněji vystupovaly světlé i stinné stránky. Dnes stojíme před touto epochou plni obdivu, takže o <i>temném středověku</i> může hovořit jen neznalý a zaujatý člověk.</p>

  <p>Ale časové vymezení tohoto období zůstává stále problémem. Bereme-li za rozmezí mezi starověkem a středověkem zánik západořímské říše (476) a stěhování národů, lze proti tomu namítat, že obě události přispěly k vytvoření nového jen málo. Zvláště germánské říše v době stěhování byly stěží významným dějinným činitelem. Patřily ještě zcela k antice a všechny také zanikly spolu s ní. Ani vpád Arabů do středomořského prostoru nelze pokládat za rozhodující pro nové utváření Evropy, jak se o to někteří vědci pokoušeli (H. Pirenne). Tento vpád zasadil antické středomořské kultuře smrtelný úder, ale nezaložil novou středověkou kulturu. Naproti tomu pojítkem mezi antikou a středověkem byla jedině a pouze katolická církev. Teprve když byl uzavřen spolek mezi katolickým křesťanstvím a Germánstvem, byly dány základní předpoklady pro vznik západního společenství kultury a národů, kterým se vyznačuje středověk. Epochální nebylo poariánštění germánských kmenů, ale katolický křest Chlodvíkův (496). Příklon Franků ke katolickému křesťanství umožnil, aby se kulturně zakořenili a nábožensky splynuli s domácím románským obyvatelstvem; ariánství dřívějších germánských kmenů v tom bylo překážkou.</p>

  <p>Obtížné je také určit konec středověku. Ani renesance, ani pád Konstantinopole 1453 se nemohou považovat za tak hluboké přeryvy, že by byly zahájily novou epochu. Za podstatný mezník lze spíše pokládat rozštěpení víry v 16. stol., neboť definitivně roztrhlo církevní jednotu. Přesto však jím nebyl odstraněn společný křesťanský základ Západu; evropské národy zůstaly přes církevní rozdělení úzce spojeny svazky kultury, vědy, umění, techniky a životních forem. Středověké formy se udržely přes celou reformaci i ve vnitřním životě církve (feudální řád, propůjčování obročí, formy zbožnosti atd.); teprve francouzská revoluce, osvícenství a sekularizace je zčásti odstranily.</p>

  <h3 id="toc_3">2. Antika, křesťanství a Germáni</h3>

  <p>Historický vývoj Západu ve středověku spočívá na trojím základě. Je to: antika, křesťanství a germánství. Podstatné je, že jeviště církevních dějin se v tomto období přesunulo ze středomořského prostoru dále na sever. Zvláště důležitý byl vstup mladých germánských národů do církve. Je nesprávné představovat si Germány jako divochy nebo polodivochy. Římanům se ovšem jevili po mnoha stránkách jako barbaři, kteří na svých válečných a dobyvatelských taženích ničili kulturu a civilizaci jejich říše. Nelze však popřít, že za klidných dob respektovali civilizační výtvory římského impéria a žasli nad nimi a že se vcelku k této kultuře stavěli otevřeně a byli schopni ji přijímat.</p>

  <p>Byli však lidmi jiné, primitivnější kultury. Rozsah a význam změny scény mezi křesťanským starověkem a středověkem můžeme správně pochopit, jen když si uvědomíme nesmírný kontrast mezi vyspělou městskou kulturou řeckořímské oblasti s její vysokou duchovností a mezi rolnickým světem germánských kmenů. Tak obrovský protiklad se nutně odrazil v životě církve a v celém kulturním středověku. Čím hlouběji se germánství a křesťanství Pronikaly, tím silnější muselo být vzájemné působení.</p>

  <p><b>V 1. období</b> (500-700) došlo jen k velmi povrchnímu setkání v misiích. I poté, co Chlodvík r. 496 přijal křest a jeho lid ho v tom následoval, udržovaly se ještě po dvě století pohanské zvyky, mravy a představy a určovaly život Franků. Mnohé zprávy o tom podává Řehoř Tourský (538-594), tehdejší dějepisec Franků. Hromadné křty zdaleka ještě nepůsobily vnitřní obrácení; nedostatek přípravy před křtem a po něm vzbuzoval u pokřtěných představu, že přijetí křesťanství pro ně neznamená rozchod se starým způsobem života.</p>

  <p>Teprve v 2. <b>období</b> (700-1050) došlo k hlubšímu pronikání, když k tomu připravili půdu anglosaští mniši v druhé misijní vlně. Bonifác a Karel Veliký vytvořili předpoklady pro vznik křesťanského Západu tím, že pomohli k uzavření svazku mezi univerzální římskou církví a franskou říší. Zprvu ještě delší čas převládal fyzicky silnější germánský povahový činitel. Nadále působily předkřesťanské pohanské představy: víra v duchy, zaklínání a kouzla, boží soudy (ordálie), souboje a zkoušky vodou, krevní msta aj. Jen zvolna ustupovaly duchovnějšímu pojetí, a v podvědomí zčásti zůstávaly ještě hodně dlouho.</p>

  <p>Kromě toho se udržovaly mnohé základní struktury germánského života. Uplatňovaly se v <i>germanizaci organizačních forem křesťanství</i> (W. Neuss), a to takto:</p>

  <p>Germáni byli zemědělský lid. Církev, která vyrostla v antické městské struktuře, převzala pod germánským vlivem také agrární strukturu (obročnictví, farní rozdělení na venkově).</p>

  <p>Germánské právní pojetí pozemkového vlastnictví se projevilo v systému <i>vlastnictví kostelů:</i> kostel patřil vlastníkovi pozemku, na němž byl vystavěn, se všemi právy světskými (dávky, příjmy z darů) i duchovními (udílení svátostí, duchovní správa atd.). Biskup jimi vůbec nemohl disponovat. Právo vlastnických kostelů ovládlo celý Západ, i románské země. Přetvořilo veškeré církevní zřízení a hluboce zapůsobilo hlavně na pastoraci a duchovní působení.</p>

  <p>V germánském světě vládlo přesné stavovské rozdělení na knížata, šlechtu, lidi svobodné, polosvobodné a nevolníky (otroky); to přešlo do křesťanského středověku a našlo přístup i do církve; ostré rozdělení na stav vyššího a nižšího kléru podporovalo v církvi vládu šlechty.</p>

  <p>Germáni se zaměřovali na boj a válku; to vedlo ve středověku ke vzniku křesťanského rytířství, k představě posvěcených bojovníků pro Boha, k svaté válce, ke vzniku rytířských řádů a ke křížovým výpravám.</p>

  <p>Germánská královská hodnost byla již v předkřesťanské době obklopena posvátným mystickým leskem; ten žil dále v křesťanské královské hodnosti, jež byla povýšena církevním posvěcením. Sakrálnímu odůvodnění panovnické myšlenky sloužilo Pipinovo pomazání na krále (751/754), korunovace Karla Velikého (800) i korunování Oty Velikého na krále a císaře (962). V otonském císařství byla tato myšlenka rozvinuta v představu přímo křesťanského krále-kněze s vysokou důstojností.</p>

  <p>Toto sakrální pojetí královské hodnosti vedlo v germánských zemích záhy ke vzniku ideje zemské církve, v jejímž čele stál král. Také císařové později chápali své postavení církevně nábožensky a tak je také budovali. Nejenže propůjčovali a rozdávali církevní majetek, ale také dosazovali a sesazovali biskupy a volně nakládali s tzv. <i>říšským církevním vlastnictvím</i>.</p>

  <p>Zásahy do církevního práva obsazovat hodnosti - v nichž neviděli nic závadného ani svati a zbožní císařové jako Otové nebo Jindřich II. a Jindřich III. - nutně vyvolaly reakci církve. Heslem reformátorů v11. stol. se brzy stal boj proti <i>laické investituře</i> a simonii. Velkým tématem sporu o investituru byl zápas o osvobození církve ze sevření státu a světských velmožů. Tím jsme se dostali do <b>3. epochy</b> (1050-1300), ve které došlo k protiúderu církve. Církev teď vystupovala stále silněji do popředí. Zápasy mezi papežstvím a císařstvím udržovaly tehdy celý svět v napětí. Vrcholy tohoto střetnutí představovaly boje Jindřicha IV. s Řehořem VII., Fridricha Barbarossy proti Alexandru III. a Fridricha II. proti Inocenci IV. Za Inocence III. se papežství stalo světovládnou institucí. Národy křesťanského Západu se sjednotily pod vedením církve. Evropské rytířstvo táhlo v křížových výpravách do boje o Svatou zem. Vzkvétaly řehole. Také duchovní život se vyvinul do obdivuhodné výše: vznikaly univerzity. Intenzivně se rozvíjela scholastika, církevní právo (kanonistika), mystika a zbožnost. Ale rostly také hereze, zvláště ve 12. století. Vcelku byl vrcholný středověk rušné a velké období, jehož výrazem byla díla románského a gotického umění.</p>

  <p>Kolem r. 1300 bylo dosaženo vrcholu. Papež Bonifác VIII. shrnuje mocenské nároky církve v bule <i>Unam sanctam</i>. Není však s to prosadit je proti francouzskému králi Filipu Sličnému. Papežská politika je odsouzena k nezdaru. Tím začala 4. <b>epocha</b> (1300-1500), doba rozpadu západního společenství národů. Tento proces urychlily rozmanité síly:</p>

  <p>Vznikající národní státy v čele s Francií se vymykají z jednotného vedení císaře a papeže.</p>

  <p>Jednotná kultura raného a vrcholného středověku se diferencuje a ustupuje vzrůstajícímu individualismu. Ten se projevuje v umění, vědě a politice i v teologii a ve způsobu zbožnosti (např. <i>devotio moderna</i>).</p>

  <p>Do popředí vystupují laikové a vymaňují se z vedení kléru. Teritoriální páni si činí nároky na biskupská práva a zakládají svou zemskou církevní svrchovanost.</p>

  <p>Napětí mezi papežským primátem a biskupským kolegiem, mezi kuriálním centralismem a obecnou církví se projevuje v tzv. konciliarismu, který ve své extrémní formě chce hierarchickou strukturu církve nahradit demokratickou (Marsilius z Padovy, Vilém Ockham).</p>

  <p>Ockhamistická filozofie a teologie (nominalismus, <i>via moderna</i>) svým skepticismem otřásá uzavřeným středověkým obrazem světa tomistického realismu (<i>via antiqua</i>).</p>

  <p>Celkový duchovní postoj renesance a humanismu, zvláště v Itálii, je schopen rozbít středověké vědomí jednoty.</p>

  <p>Tento vývoj konečně uzavřela reformace. Rozdělením církve v 16. stol. pozbyl Západ duchovní pouto, které udržovalo národy pohromadě. Jednota zanikla.</p>

  <h3 id="toc_4">3. Základní znaky středověku</h3>

  <p>Úhrnem lze vytknout základní charakteristické znaky středověku:</p>

  <p>a) Západní společenství národů se zakládalo na jednotném základním postoji v náboženství a v názoru na svět; sdíleli jej všichni bez výjimky a vposledku spočíval na uznávání nábožensko-metafyzické závislosti člověka na Bohu. Existovala jen jediná, pro všechny lidi závazná pravda, jeden nejvyšší, nikým nepopíraný mravní zákon a jedna rozhodující, nejvyšší morální autorita na zemi, církev, před kterou se všichni skláněli. Vše ovládající myšlence společenství neodporuje, že jsou na světě hříšníci a heretici. Jejich existence se dala dokonce na základě Písma dokázat jako <i>nutná</i> (1 Kor 11,19). Dbalo se však ostražitě, aby nezničili jednotu Západu. Inkvizice a pronásledování kacířů sloužily k tomu, aby zabraňovaly všem pokusům o narušení křesťanské jednoty, která byla pokládána za bezpodmínečně nutnou.</p>

  <p>b) Vnitřní život společenství národů byl určován symbiózou církve a státu. Vzájemný poměr obou mocí byl chápán dualisticky, obrazně formou elipsy, jejímiž ohnisky bylo papežství a císařství. Na rozdíl od východního, byzantského centralismu (ústřední postavení byzantského císařství) byl na </p>

  <p>Západě od začátku základem tento dualismus a stal se rozhodujícím pro rozvoj celého západního myšlení. Jakmile byl tento poměr sil narušen, docházelo k napětí a zápasům mezi papežstvím a císařstvím. Pád štaufského císařství nutně přivodil i úpadek papežství. Protože však obě univerzální moci udržovaly Západ pohromadě, nevyhnutelně nastal rozpad. Univerzální císařství a univerzální papežství se navzájem podmiňovaly.</p>

  <p>c) Stavovské uspořádání veřejného života se pokládalo za Bohem chtěný pořádek na zemi; nižší vrstvy se s ním dosti snadno smiřovaly proto, že jeho ostří otupovala křesťanská zásada vnitřní důstojnosti a rovnosti všech lidí před Bohem. Na tomto stavovském uspořádání se zakládalo lenní právo a feudální řád. Jejich protějškem se stal systém církevních beneficií a projevily se feudalizací středověké církve. Až do velké sekularizace určovaly vnější podobu církve a odůvodňovaly monopol šlechty na biskupské stolce a na nejbohatší obročí v církvi; ta se dostala skoro výhradně do rukou nejvyšších stavů.</p>

  <p>d) Církev jako nejsilnější kulturní moc měla monopol na vzdělání, který se až do 13. stol. pokládal za samozřejmý. Každý duševně činný člověk byl klerik. Duchovní vedli kanceláře na královských a knížecích dvorech. Také univerzity vznikaly kolem r. 1200 jako církevní instituce s papežskými privilegii. Profesory byli klerikové obdaření beneficii. Laici se propracovávali k samostatnému vzdělání jen zvolna; o vrstvě vzdělaných laiků lze mluvit teprve koncem středověku; vlastního významu dosáhli jako právníci, lékaři nebo humanisté.</p>

  <p>Po tomto přehledu se budeme zabývat jednotlivými historickými epochami.</p>

</body>

</html>