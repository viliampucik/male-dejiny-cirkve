<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h2>§ 43 JINDŘICH VIII. A ANGLICKÝ CÍRKEVNÍ ROZKOL</h2>

  <p>Anglická reformace nebyla původně záležitost náboženská, ale církevně politická. Vnějším podnětem byla nespoutaná touha krále vynutit na papeži zrušení svého manželství. V pozadí bylo silně rozvinuté anglické zemské církevnictví, které ulehčovalo rozchod s Římem. Tak došlo za Jindřicha VIII. ke schizmatu; z něho se později vyvinula anglická státní církev se silně reformačními prvky. Stále si však zachovávala katolické tradiční rysy v hierarchické struktuře, v liturgii a v projevech zbožnosti.</p>

  <p>Jindřich VIII. (1509-1547) byl ženatý s Kateřinou Aragonskou. Kateřina byla předtím 1501/1502 jako patnáctiletá čtyři měsíce vdaná s teprve čtrnáctiletým nástupcem trůnu Arturem, bratrem Jindřichovým. Artur už byl těžce churavý a brzy zemřel na souchotiny. Pak byla Kateřina z politických zřetelů zasnoubena r. 1503 s teprve dvanáctiletým Jindřichem, když jim papež udělil dispens od švagrovství jako překážky manželství. Když Jindřich nastoupil vládu, konala se r. 1509 svatba. Za osmnáctiletého šťastného manželství porodila Kateřina svému manželovi 7 dětí, z toho tři hochy, ale všechny až na pozdější královnu Marii (1553-1558) zemřely v dětském věku. Tu se s ní Jindřich chtěl r. 1527 rozvést, aby se mohl oženit s její dvorní dámou Annou Boleynovou. Nejsilnějším motivem bylo určitě vzplanutí vášně, neboť Anna mu nechtěla náležet, dokud se s ní neožení; druhým motivem byla touha po mužském dědici, kterého už od Kateřiny neočekával. Mezitím prohlašoval, že se ho zmocnily těžké pochybnosti ve svědomí o platnosti jeho manželství, neboť podle knihy Levitikus 18,16 a 20,21 Bůh zakázal manželství mezi sešvagřenými osobami a od toho prý nemohl dát dispens ani papež. Kromě toho vychytralá anglická diplomacie přiměla krále den před prohlášením dospělosti, aby k listinám přiložil tajný protest proti zasnoubení a tak si pro každý případ nechal otevřená zadní dvířka. Teď byl tento protest vytažen, aby bylo možno vést církevní proces o neplatnost manželství. Kateřina, teta císaře Karla V., se bránila; věrohodně ujišťovala, že její manželství s Arturem nikdy nebylo naplněno. Papež si ten proces vyhradil. Králi nijak nepomohlo, že si obstaral ve svůj prospěch dobrozdání univerzit a teologů. Roku 1531 Klement VII. zakázal parlamentu a všem jiným institucím pod hrozbou klatby královo manželství rozvést nebo je prohlásit za neplatné.</p>

  <p>Teď se Jindřich rozhodl jednat bez papeže. Když jeho lord kancléř Thomas Morus odepřel účast, byl nahrazen ochotnějšími nástroji. Arcibiskupem canterburským se stal Tomáš Cranmer, domácí kaplan rodiny Boleynovy; ten v lednu r. 1533 tajně oddal Jindřicha s Annou a prohlásil 23. května 1533 jeho manželství s Kateřinou dodatečně za neplatné. 11. července 1533 pohrozil Papež králi exkomunikací, jestli do září nepropustí Annu a nepřijme znovu Kateřinu. Ale 23. května 1534 byla platnost Jindřichova manželství s Kateřinou potvrzena rozhodnutím kanonického procesu. V červenci r. 1534 dal Papež do klatby Jindřicha, Annu a Cranmera. V Anglii byla zatím šířena protipapežská propaganda a parlament připravil pěti zákony rozchod s Římem. Výnosem o supremátu z 3. listopadu 1534 byl král prohlášen za jedinou nejvyšší pozemskou hlavu anglické církve a tím byla definitivně provedena rozluka s papežstvím.</p>

  <p>V září r. 1534 porodila Anna Boleynová pozdější královnu Alžbětu (1558-1603); tím se stala akutní nástupnická otázka. Marie byla prohlášena za ilegitimní a všichni úředníci a duchovní museli vykonat přísahu o nástupnictví dětí Anniných a také uznat supremační výnos. Kdo se zdráhal, byl stíhán jako velezrádce. Prvními oběťmi byli tři kartuziáni; byli oběšeni v květnu r. 1535; po nich přišli na řadu John Fisher, biskup v Rochesteru, a Thomas Morus; ten byl popraven 5. července 1535. Jindřich se měnil stále víc v brutálního despotu. Cesta, která násilím oddělila Anglii od obecné církve, byla poznamenána asi dvěma sty poprav. Velká většina kléru a lidu se podrobila; to ukazuje, že církevní jednota a papežský primát už nebyly v náboženském vědomí anglické zemské církve hluboce zakořeněny. Cesta k státní církvi byla volná. Následovalo rušení klášterů a sekularizace všeho církevního majetku.</p>

  <p>V teologických a liturgických otázkách zůstával Jindřich neustále konzervativně katolickým. Už roku 1521 hájil proti Lutherovi 7 svátostí a papež ho za to jmenoval <i>defensor fidei</i> (obráncem víry). V takzvaných šesti článcích víry stanovil r. 1539 trest smrti tomu, kdo by popíral jako božské ustanovení transsubstanciaci při mši, přijímám pod jednou způsobou, mše za duše zemřelých, ušní zpověď, kněžský celibát a řeholní sliby. Když Pavel III. r. 1538 krále exkomunikoval, nemohl to odůvodňovat obžalobou z hereze, ale jen schizmatem. Ve svém životě ovšem Jindřich Božích přikázání hrubě nedbal, zvláště v manželství. Měl šest žen; s dvěma se dal rozvést, dvě dal popravit, jedna zemřela po porodu a jedna ho přežila, ačkoliv i proti ní byl už vydán rozkaz k popravě.</p>

  <p>Protestantizace Anglie začala teprve za Jindřichova nedospělého syna Eduarda VI. (1547-1553), kdy regentskou radu ovládal Cranmer. <i>Kniha obecných modliteb</i> (1549) a 42 <i>článků víry</i> sepsaných Cranmerem (1553) byly jednoznačně protestantské. Marie Katolická (1553-1558) obnovila zase katolicismus. Celkem 273 poprav jí vyneslo jméno „Krvavá”. Stejně krvavý byl zvláště od r. 1570, návrat k protestantismu za Alžběty I. (1558-1603); byl obnoven výnos o supremátu a o uniformitě (1559). Po stránce teologické a liturgické se však Alžběta snažila udržovat střední cestu mezi katolictvím a puritánstvím. Při obnově anglikánské hierarchie se kladl velký důraz na zachování apoštolské posloupnosti. Nového arcibiskupa canterburského </p>

  <p>Mathewa Parkera (1564-1575) konsekrovali čtyři biskupové, z nichž aspoň dva pocházeli z doby Jindřicha VIII. a byli vysvěceni podle katolického ritu. Parker užíval při svěcení nově jmenovaných biskupů anglikánského ordinale, které nadále zůstávalo v platnosti a má základní myšlenku dále vést a zachovávat hierarchickou strukturu církve podle praxe staré církve. Prohlášení papeže Lva XIII. (1896) o neplatnosti anglikánského svěcení se dnes přezkoumává. Od roku 1960, respektive od roku 1963 existují mezi Římem a Canterbury oficiálně nové kontakty.</p>

</body>

</html>