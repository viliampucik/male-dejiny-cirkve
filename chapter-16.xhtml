<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h2>§ 16 PRVNÍ SETKÁNÍ GERMÁNŮ S CÍRKVÍ</h2>

  <p>Vnější průběh tohoto setkání, misijní činnost, lze poměrně snadno vylíčit; těžší je správně zachytit vnitřní rozvoj křesťanského života a dosah tohoto procesu.</p>

  <p>Prvními centry misie byla stará římská biskupská města. Většinou přežila dobytí Germány a zůstala i za nových pánů krystalizačními body církevního života. Silné osobnosti biskupů si namnoze vynucovaly respekt dobyvatelů a poskytovaly domácímu obyvatelstvu ochranu a bezpečnost. Tak např. germánské vpády ve 4. a 5. stol. přetrvalo všech asi 125 galských biskupských sídel. Vynikající biskupové byli Martin v Toursu († 397), Liborius v Le Mans († 397), Severin v Kolíně († kolem r. 400), později Avitus ve Vienne († 518), Remigius v Remeši († okolo r. 533) a Cesarius v Arles († 542). Díky jim se ve městech dlouho udrželo římské obyvatelstvo, kdežto venkov koldokola osídlili Germáni. Kolem r. 400 byla stará římská města jako oázy římské kultury a křesťanství uprostřed území obsazeného pohanskými germánskými osadníky; Germáni se městům vyhýbali. Ještě v 7. stol. dbá franský zákon Lex Ribuaria (633/634) na římské občany a dovoluje jim žít podle tradičního římského práva. Ve franské říši zůstalo v platnosti římské právo jako osobní právo románského obyvatelstva.</p>

  <p>S románským městským obyvatelstvem žila i církev podle římského práva (<i>Ecclesia vivit lege Romana</i>). Až do 6. stol. byly skoro všechny biskupské stolce v Galii a Germánii obsazeny biskupy římského původu. Ve větším počtu se s germánskými jmény setkáváme poprvé na pařížské synodě v r. 614. Proces splývání Románů a Germánů byl ukončen.</p>

  <p>Avitus Viennský horlivě usiloval o obrácení Burgundů, Remigius Remešský se věnoval obrácení Franků (Chlodvíkův křest v r. 496 nebo 498/499) a založil nová biskupství (Arras, Laon, Thérouanne, Tournai, Cambrai). Pokatoličtění franského lidu položilo základ ke splynutí s domácím obyvatelstvem; bylo vsak rozhodující také pro získání ostatních Germánů pro katolické vyznání. Porážkou Alemanů (496) a jejich začleněním do franské říše (506), podrobením říše Durynků (531) za synů Chlodvíkových († 511) a připojením říše Burgundů (523-534), jakož i Provence, která byla vyrvána Ostrogótům (537), se otevřely brány katolickému křesťanství i do těchto krajin.</p>

  <p>Katolické vyznání dalo franské říši, která byla zanedlouho nejjednotnější a nejmocnější ze všech germánských států, pevnost uvnitř a vážnost navenek. Na rozdíl od ariánských germánských států měl totiž Chlodvík na své straně také domácí katolické obyvatelstvo, především vážený katolický episkopát, a těšil se i sympatiím východořímského císaře. Když císař Anastasius (491-518) propůjčil Chlodvíkovi hodnost čestného římského konzula - zřejmě aby ho použil proti ariánskému králi Ostrogótů Theoderichu Velikému - jevil se Chlodvík římsko-galskému obyvatelstvu jako legitimní místodržitel římského impéria. On sám se cítil zavázán vykonávat nejvyšší římskou autoritu (<i>auctoritas Romana</i>) v Galii a Germánii k ochraně původního římskokatolického obyvatelstva v celé oblasti franské pravomoci.</p>

  <p>U Franků se radost z nové situace a z křesťanské úlohy projevila naivní hrdostí. Honosili se katolickou vírou jako zdrojem své moci a cítili se zvláštními chráněnci Krista, který jim od té doby, co se k němu obrátili, poskytoval vítězství a panování. Zákon Lex salica (kolem r. 510), vzniklý v posledních letech Chlodvíkových, ve kterém je zaznamenáno staré kmenové právo sálských Franků, začíná slovy: <i>Ať žije Kristus, jenž miluje Franky! Kéž ostříhá jejich říši, naplňuje světlem své milosti jejich vůdce, chrání jejich vojsko, je oporou víry, propůjčuje mír, radost a štěstí - on Pán všech vladařů, Ježíš Kristus.</i></p>

  <p>Už si zde razila cestu myšlenka, kterou později tak horlivě propagoval Karel Veliký: Frankové jsou nový říšský národ, který je po zániku starého Říma povolán k tomu, aby byl mezi národy západního společenství představitelem a nositelem království Kristova (<i>regnum Christi</i>).</p>

  <p>Tento ideální obraz naneštěstí jen málo odpovídal drsné skutečnosti. Biskup Řehoř Tourský (538-594) nám v deseti knihách své <i>Historia Francorum</i> (dokončena r. 591) zanechal velmi smutný obraz nábožensko-mravních poměrů v tehdejší franské říši. Nemohlo tomu být jinak. Lid byl přiveden ke křesťanství spíše příkazem svého krále a vnější nádherou křesťanské bohoslužby než přesvědčivým křesťanským kázáním. Před křtem neexistovalo poučení o víře, jako byl starokřesťanský katechumenát. Masové obrácení celých národů zůstávalo povrchní, protože po křtu, kterým začalo, nenásledovala náboženská výchova. Proto se náročné křesťanské mravní požadavky a duchovní představa Boha uplatňovaly jen zvolna a těžce. Sama královská dynastie Merovejců a šlechta dávaly špatný příklad; 7. a 8. století se ve franských dějinách vyznačují vraždami a různicemi mezi bratry v královské rodině, válkami a loupeživostí v kruzích velmožů, nízkým stavem vzdělání a mravním úpadkem u lidu.</p>

  <p>Neblahé pro franskou církev bylo, že králové a šlechta bezohledně zasahovali do církevních záležitostí a brzdili její činnost. Král se činil pánem církve, obsazoval biskupské stolce, svolával synody a určoval způsob života. Zatímco na Východě v tu dobu teologové a koncily projednávali nejsubtilnější teologické problémy, ve franské říši teologické myšlení úplně ustalo; i církevní život nabyl zcela rudimentárních forem, prosáklých mnoha zbytky pohanství. Nejhorší bylo, že se franská církev stále více zvrhávala v ustrnulou, navenek omezenou a izolovanou zemskou církev, která úplně ztrácela souvislost s obecnou církví. Zcela zanikly její vztahy k Římu, středu západní církve, i když neexistoval přímý rozkol.</p>

</body>

</html>