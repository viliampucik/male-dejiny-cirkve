<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h2>§ 10 DOGMATICKÉ ZÁPASY A VŠEOBECNÉ KONCILY NA VÝCHODĚ</h2>

  <p>Právě v době, kdy se Konstantin rozhodl učinit univerzální křesťanskou církev základnou své univerzální říše, zjistil, že církev vůbec není tak jednotná, jak se domníval. Zapletla se do těžkých vnitřních bojů a byla právě tehdy beznadějně rozervána. Křesťanstvo rozštěpoval donatismus v severní Africe, Melitiovo schizma v Egyptě a konečně hereze ariánská. Vyvstávaly další nevyřešené otázky a teologické problémy a vyžadovaly odpověď. Jakmile se Konstantin stal r. 324 jediným vládcem, pojal plán obnovit jednotu a odstranit obtíže na římském koncilu.</p>

  <p>Pro teologickou diskusi existovaly tři velké tematické okruhy a zaměstnávaly pozornost po tři následující století: nauka o Trojici, christologie a učení o ospravedlnění - to zajímalo hlavně Západ.</p>

  <h3 id="toc_1">1. Nauka o Trojici</h3>

  <p>Zde šlo o to hlouběji pochopit vnitřní vztah Otce a Syna a osvětlit jej na základě zjevení. Písmo svaté hovoří o tajemství Trojice pouze nereflektovaně. Dogmatický problém spojený s vírou v Krista si křesťané v prvních dobách sotva uvědomovali, že totiž na jedné straně vyznávají přísný monoteismus a Boží jedinost (= monarchia), na druhé straně uctívají Krista jako Boha vedle Otce. Christologická otázka se stala předmětem reflexe teprve u apologetů a raně křesťanských otců. Nauka o Logu tento problém neřešila, teprve na něj opravdu upozornila. Proti nesprávným spekulacím gnostiků, kteří svou naukou o aiónech a demiurgovi činili z Logu tvora, bylo nutno promýšlet, jak uvést ve shodu božství Kristovo a jedinost Boha. Tak vznikly dva „monarchistické” směry: adopcianismus a modalismus. Vyvinuly se koncem 2. století.</p>

  <p>Adopciáni pokládali Krista za pouhého člověka, který byl někdy, patrně při křtu v Jordánu, naplněn božskou silou, jí zbožštěn a tak Bohem „adoptován”. Svou podstatou a jako prapůvodce je Bohem jedině Otec, Kristus je Bůh přijatý.</p>

  <p>Modalisté viděli v Kristu pouze jevovou formu (= modus) jednoho jediného Boha, který se zjevuje a působí jednou jako Otec, jindy jako Syn a opět jindy jako Duch svatý. Proto lze říci, že za nás trpěl Otec (<i>pater passus est</i>, proto je Tertulián posměšně nazval „patripasiány”).</p>

  <p>Církev obě formy monarchianismu zamítla. Rozhodnuto o tom bylo nejdříve v Římě. Papež Viktor (189-198/199) vyloučil z církve adopciána Theodota, který se kolem r. 190 snažil šířit svou nauku v Římě; naproti tomu se zdá, že byl ještě nerozhodný vůči modalistovi Praxeovi, který v Římě působil v tutéž dobu (190). Teprve když okolo r. 215 hlásal v Římě modalismus Sabellius, odmítl a odsoudil jeho nauku papež Kalist (217-222). Modalistickou herezi definitivně zavrhl o několik desetiletí později římský teolog Novatianus v díle <i>De trinitate</i> (před r. 250). Po r. 251 sám založil rigoristickou sektu; podle starého podání byl umučen za Valeriána (253-260).</p>

  <p>Zatím se prosazovala christologie Logu. Promyslel ji zvláště Origenes v alexandrijské škole. Ale i ta měla velké potíže při stanovení poměru osob uvnitř Trojice. Přidržovala se sice podle Písma sv. božské podstaty Slova-Krista, ale podřizovala jej Otci (subordinatio), stejně jako Ducha sv. podřizovala Synu; z toho plynulo, že Synu a Duchu sv. sice náleží táž božská přirozenost, ale jen odvozeně a nižším způsobem; vznikl pluralismus, který ve skutečnosti neexistuje. Origenes, <i>patrně největší učenec křesťanského starověku</i> (Altaner) a jeden ze zakladatelů alexandrijské školy, vysvětloval v tomto smyslu vztah tří osob v Bohu jednoznačně subordinaciánsky. Zdůrazňoval, že Syn je jedné podstaty s Otcem (= homoúsios) a existuje od věčnosti, ale dodával, že jen Otec je <i>Bůh sám sebou</i> (autotheos) a jednoduše dobrý (haplós agathos), kdežto Logos je jen <i>druhotný Bůh</i> (deuteros Theos) a obraz jeho dobroty (eikón agathotétos), Duch svatý že pak je ještě menší než Syn. Ježto věčný Logos přijal skutečné tělo, stal se opravdu <i>Bohočlověkem</i> (theanthrópos; tento výraz pochází od Origena); proto je možno i Marii vpravdě označovat jako <i>Bohorodičku</i> (Theotokos - také tento výraz pochází od Origena nebo aspoň z alexandrijské školy).</p>

  <p>V dalším průběhu se Origenes stal východiskem dvou zcela rozdílných teologických směrů. Jeden zdůrazňoval rovnost Syna a Otce co do podstaty a jednotu božské a lidské přirozenosti v Kristu; byl pěstován zvláště v Alexandrii. Druhý směr více zdůrazňoval rozdíly, kladl důraz na to, že Logos je jen druhotný Bůh, a odděloval, co je v Kristu božské a co je stvořené; toto uvažování se dále rozvíjelo v antiochijské škole.</p>

  <p>Antiochijská teologická škola vznikla v 60. letech 3. stol. působením presbytera Lukiana (<b>†</b> 312 jako mučedník). Postupoval střízlivě a rozumově, vykládal Písmo čistě gramaticko-historicky; odmítal alegorický a mystický výklad alexandrijských teologů. V christologii uvažoval přísně subordina-cianisticky. Z okruhu jeho žáků, „syllukianistů”, které kolem sebe seskupil, vyšel Arius a většina vůdčích osobností arianismu. Stáli ve vyhraněném protikladu k alexandrijské teologii.</p>

  <p>Arius (kolem r. 260-336), od r. 313 duchovní správce kostela v Alexandrii, se r. 318 dostal do sporu s alexandrijským biskupem Alexandrem, protože v kázáních, ale i v dopisech, písních a ve spise <i>Thaleia</i> (= Hostina) hájil krajně subordinaciánskou christologii. Jako přísný asketa a strhující kazatel se značnou dávkou samolibosti a se sklonem k fanatismu byl velmi vážený u lidu; brzy vzbudily rozruch jeho racionalistické názory, přednášené záměrně polemicky proti alexandrijské škole. Vyčítal alexandrijským teologům sabelliánský modalismus a zcela odděloval Logos od Boha. Logos není podle jeho názoru pravý Bůh; je naopak svou podstatou od něho rozdílný, není ani věčný ani všemohoucí, nýbrž stvořený v čase, nedokonalý a schopný utrpení. Je sice první ze všech tvorů a daleko předčí člověka, proto je ho možno nazývat polobohem (demiurgem). Avšak božství mu jako takovému nepřísluší.</p>

  <p>Popřením božství Kristova se Arius postavil mimo křesťanství. Alexandrijská synoda zamítla jeho učení jako herezi (318/319 nebo 323) a vyloučila ho z církevního společenství. Arius se odebral ke svým antiochijským přátelům; pomoc našel zvláště u biskupa Eusebia z Nikomedie; k tomu okruhu patřil také církevní historik Eusebius Cesarejský. Když tito přátelé prosadili Ariův návrat do Alexandrie, došlo ve městě k prudkým střetnutím, k pouličním demonstracím a nočním potyčkám. Nakonec zakročil Konstantin a pozval všechny biskupy na všeobecnou (ekumenickou) synodu do Niceje (Nikaia).</p>

  <p><b>První říšská synoda zasedala od 20. května do 25. července 325 v Niceji.</b> Císař dal biskupům celého impéria bezplatně k dispozici svou poštu. Údaje o počtu účastníků kolísají: v jednom seznamu se zachovalo 220 jmen; bylo prý jich 318 podle počtu 318 služebníků Abrahamových (Gn 14,14); Eusebius hovoří asi o 250. Většinou pocházeli z východní poloviny říše. Ze Západu přišlo jen pět biskupů. Papež Silvestr pro své stáří nepřišel, zastupovali ho dva presbyteři. Mnozí biskupové měli ještě na těle jizvy z posledního pronásledování. Císař přišel mezi ně <i>jako posel Boží v zářivém lesku purpuru a zlata</i> (Eusebius), laskavě se všemi rozmlouval, zvláště s biskupy mučedníky. Pronesl latinský proslov.</p>

  <p>Arius hájil své učení. Na jeho straně stálo 17 biskupů, mezi nimi biskup Eusebius z Nikomedie. V doprovodu svého biskupa byl přítomen také mladý diákon Atanáš. Po dlouhých vzrušených debatách zvítězila pravověrná strana. Pravá nauka byla definována v tzv. nicejském vyznání víry: <i>Kristus se zrodil z Otce přede všemi věky, Bůh z Boha, Světlo ze Světla, pravý Bůh z pravého Boha, zrozený, ne stvořený, jedné podstaty (homoúsios) s Otcem</i>. Sám císař sdělil okružním listem všemu křesťanstvu, že Arius a jeho stoupenci jsou jako nejhorší nepřátelé pravé víry vyloučeni z křesťanské církve a vypovězeni; nařídil spálit jejich spisy.</p>

  <p>Na koncilu se jednalo ještě o jiných otázkách a rozhodnutí byla sepsána ve dvaceti stručných nařízeních (kanones, od kánon = směrnice pro život). Hovořilo se také o bezženství biskupů, kněží a jáhnů; v mnoha krajinách byl rozšířen celibát. Biskup mučedník Pafnucius důrazně zrazoval od toho, ukládat kléru tak těžké jho jako povinnost; a tak synoda nevydala zákon o celibátu; dovolila žít dále v platném manželství, odsoudila však konkubinát.</p>

  <p>S výsledkem této „velké a posvátné synody” bylo možno být spokojen, kdyby bylo při tom zůstalo. Konstantin však brzy změnil své mínění. Roku 328 povolal biskupa Eusebia z vyhnanství zpět do Nikomedie. Směl se vrátit i Arius a byl na císařský rozkaz opět dosazen ve svůj úřad a hodnosti, když formálně vyslovil souhlas s nicejským vyznáním víry. Když se Atanáš, který se mezitím r. 328 stal biskupem v Alexandrii, zdráhal přijmout znovu Aria mezi svůj klérus, stihl ho r. 335 císařův hněv. Atanáš, smělý bojovník za nicejské vyznání víry, putoval poprvé do vyhnanství v Trevíru. Pro církev nastala nová doba utrpení. Nejlépe to lze vidět na osudu Atanáše. Ještě čtyřikrát musel na sebe vzít trpký úděl vyhnanství za ariánsky smýšlejících synů a nástupců Konstantinových: r. 340 uprchl před Konstanciem k papeži Juliovi I. do Říma, r. 356 se před císařem ukryl u mnichů a poustevníků v poušti. Sotva se po smrti Konstanciově (361) vrátil do svého biskupského města, byl r. 362 znovu vypuzen. Náhlá smrt Juliánova (363) mu znovu dodala mysli. Pobyl u své obce jen dva roky a ariánsky smýšlející císař Valens ho r. 365 poslal popáté do vyhnanství; poněvadž však v Alexandrii hrozilo lidové povstání, dovolil mu po čtyřech měsících návrat. Až do smrti (373) zůstal ve svém biskupském městě jako neochvějný obránce pravé nicejské víry.</p>

  <p>V těchto desetiletích pokračoval boj o nicejské <i>homoúsios</i> s nezmenšenou urputností. Od přísných ariánů se oddělili mírnější semiariáni. Snažili se pojem <i>stejné podstaty</i> vykládat jako podobný (<i>homoios</i>) a byli srozuměni s formulací, že Syn je Otci <i>ve všem podobný</i>; slovo homoúsios chtěli za každou cenu obejít. Říšské synody, které r. 359 císař nařídil svolat do Rimini a Seleukie, nevedly k sjednocení. Mezitím se však nedal zadržet vnitřní rozklad ariánismu. Uklidnění nastalo, když konečně převzal vládu zase katolicky smýšlející císař Gracián (375-383). K definitivnímu uklidnění ariánských zmatků svolal Theodosius (379-395), kterého Gracián povýšil na císaře Východu, r. 381 <b>druhý všeobecný koncil do Konstantinopole</b>.</p>

  <p>Zatím teologové jasněji vypracovali pojmy božská <i>osoba</i> a <i>přirozenost</i>. Kromě sv. Atanáše to bylo zásluhou hlavně „tří velkých Kappadočanů”: Basila (kolem r. 330-379), Řehoře Naziánského (329/30 - okolo r. 390) a Řehoře z Nyssy (okolo r. 334-394). Rozdíl tří božských osob viděli jen a jedině ve vztazích (relationes) uvnitř Boha. Podle nich je jedna bytost, ale tři její nositelé: jeden Bůh ve třech osobách. Ukázali také božství Ducha svatého, jež ariáni popírali; jeho relace je v tom, že vychází z obou druhých božských osob. K nicejskému vyznání víry z r. 325 byl připojen dodatek: A (věřím) <i>v Ducha svatého, Pána a dárce života, který vychází z Otce a s Otcem i Synem je zároveň uctíván a oslavován a mluvil ústy proroků...</i> To později vstoupilo do liturgie jako nicejsko-konstantinopolské vyznání víry. Ve středověku bylo nejprve spojováno jen se křtem, teprve v 6. stol. vešlo do eucharistické liturgie, a to nejdříve v Byzanci ustanovením patriarchy Timoteje (<b>†</b> 517), pak ve Španělsku nařízením 3. synody v Toledu (589) a nakonec v Římě, a to teprve r. 1014 na žádost císaře Jindřicha II. Při tom vznikla rozdílnost názorů: na Východě rozuměli vycházení Ducha sv. tak, že vychází „z Otce <i>skrze</i> Syna”. Na Západě naopak tak, že vychází „z Otce a Syna”. Když bylo na Západě připojeno slůvko <i>filioque</i> („a Syna”), nechápali to jako rozšíření, nýbrž pouze jako interpretaci. Na Východě to nazvali porušením vyznání víry a obviňovali Západ z hereze; tak se stalo <i>filioque</i>, vycházející z nejasnosti 1. konstantinopolského koncilu (381), podnětem k rozkolu r. 1054 a zůstalo jedním ze sporných bodů až dodnes.</p>

  <p>Když r. 381 dospěla nauka o Trojici do jisté míry k závěru, bylo možno se obrátit k christologickým otázkám.</p>

  <h3 id="toc_2">2. Christologie</h3>

  <p>Zde bylo třeba především blíže objasnit vztah božské a lidské přirozenosti v osobě Kristově. Písmo tu opět hovoří nereflektovaně, o Kristu mluví zároveň jako o Bohu i jako o člověku. Ve výkladu těchto míst se obě proslulé teologické školy, alexandrijská a antiochijská, rozcházely. Alexandrijští teologové kladli větší důraz na božskou přirozenost, antiochijští na lidskou.</p>

  <p>Origenes razil pro Ježíše Krista slovo <i>Bohočlověk</i>. Alegorický výklad Písma a teologická spekulace ovlivněná platonskými myšlenkovými postupy ho přivedly k hluboké, vroucí mystice Logu (Slova); ta vrcholila myšlenkou, že v Kristu došlo nejvyššího naplnění setkám božství a lidství a že křesťané mají následovat jeho příklad. Později na něho s oblibou navazovali mniši. Tuto myšlenku však rozvíjel také Atanáš, Basil, Řehoř Naziánský a Řehoř z Nyssy - ti tři poslední byli ostatně také mniši; patřili k alexandrijské škole. Řehoř z Nyssy však přitom již jasně upozornil na to, že jednotu je nutno hledat pouze v božské osobě, nikoli ve zcela nemožném splynutí božské a lidské přirozenosti. Učil, že v Kristu <i>jedna</i> božská osoba (Logos) spojila dvě přirozenosti, božskou a lidskou; obě přirozenosti existují každá pro sebe a nesmíšeny vedle sebe; přesto však nejsou navzájem odděleny, ale k sobě přiřazeny, takže se jejich atributy mohou navzájem zaměňovat (komunikace idiomů); proto lze právem říkat, že se Boží Syn narodil; neplatí to ovšem o jeho božské přirozenosti (která je věčná), ale o lidské.</p>

  <p>Patriarcha Cyril Alexandrijský, od r. 412 biskup tohoto města, se snažil ukázat spojení obou přirozeností jako co možná nejtěsnější a nejreálnější. Mluvil o fyzickém sjednocení a <i>o jedné přirozenosti Logu (Slova), které se stalo tělem</i>. Po sjednocení obou přirozeností v Kristu se podle něho může de facto hovořit jen o jedné přirozenosti, a to boholidské. Odmítal sice přímé smíšení ve smyslu bludaře Apolináře z Laodiceje († po 385); užíval však obrazu: jako ve žhavém uhlí oheň a uhlí tvoří jedno, tak je tomu i s božskou a lidskou přirozeností v Kristu. Na to mohl později navázat Eutyches a vytěžit z toho svou heretickou monofyzitskou nauku.</p>

  <p>V tutéž dobu se dala do pohybu také teologie antiochijská. Diodoros z Tarsu († před 394) ve shodě se střízlivou, kriticko-exegetickou metodou antiochijské školy, podle níž dlouho učil, velmi silně zdůrazňoval plné lidství Kristovo a stavěl vedle sebe lidskou a božskou přirozenost tak samostatně, že mezi nimi zbývalo jen zcela vnější spojení: Božské Slovo se prý ubytovalo v člověku Ježíši jako v jakémsi chrámu.</p>

  <p>Konstantinopolský patriarcha Nestorios (od r. 428), stoupenec antiochijské školy, z toho vyvodil závěr, že Maria se podle pravdy nemá nazývat <i>Bohorodičkou</i> (Theotokos), nýbrž pouze <i>Kristorodičkou</i> (Christotokos), neboť porodila pouze člověka Ježíše. Ostře polemizoval s alexandrijskými teology.</p>

  <p>Spor se stále více soustřeďoval na titul Theotokos, ale v pozadí byl problém christologický. K názorovému protikladu škol přistoupila ihned rivalita obou patriarchů, alexandrijského a konstantinopolského. Cyril napadl ostře Nestoria v listě egyptským biskupům o Velikonocích r. 429, ujistil se podporou papeže Celestina I. (422-432) a sestavil 12 anathematismů (zavržených názorů), které poslal jménem papeže Nestoriovi se striktní výzvou, aby je odvolal. Nestorios však sepsal 12 protianathematismů a získal na svou stranu byzantského císaře Theodosia II. (408-450); pak císaře přiměl k tomu, aby spolu se západořímským císařem Valentinianem II. (425-455) svolal koncil.</p>

  <p><b>Třetí ekumenický koncil v Efezu r. 431</b> měl pohnutý průběh. Při zahajovacím zasedání 22. června Nestorios a jeho přívrženci nebyli přítomni. Cyril dal přečíst dogmatický list, který sepsal o hypostatické jednotě obou přirozeností v Kristu. Sto devadesát osm přítomných biskupů jej schválilo a podepsalo odsouzení Nestoria. Tím byl přijat titul <i>Theotokos</i>. Venku čekající dav jásavě souhlasil. Po několika dnech však přišlo 43 antiochijských biskupů pod vedením patriarchy Jana. Přidali se ihned na stranu Nestoriovu a ustavili protikoncil. Nastala nepěkná hra intrik a vzájemného napadání. Musel zakročit císař. Oba vůdci, Nestorios a Cyril, byli zatčeni. Nakonec se Cyril směl vrátit do Alexandrie a Nestorios byl poslán do vyhnanství (v Horním Egyptě), kde kolem r. 451 zemřel. Dodnes je nejasné, jak dalece skutečně učil bludům nebo zda padl za oběť nesprávným výkladům a neporozuměním.</p>

  <p>Jeho stoupenci uprchli do Persie a založili tam nestoriánskou církev, která se brzy bohatě rozvinula. O její síle svědčí živé mnišství, významná teologie (školy v Seleukii a Nisibis) a imponující misijní činnost. Její misionáři pronikli až na Malabarské pobřeží do Indie („Tomášovi křesťané”) a do Turkestánu; za nestoriánského katholika Timoteje I. dospělo křesťanství v letech 780-823 přes čínský Turkestán až do Tibetu a do střední Číny. Na začátku 14. stol. měla nestoriánská církev jen ve střední Asii 10 metropolitních sídel a četné domorodé kněžstvo; tato misie byla bohužel zničena za krvavého pronásledování Tamerlánova (1380). V 16. století se velké části nestorianismu sjednotily s Římem (chaldejští a malabarští křesťané); dnes má nestoriánská církev v Iráku, Iránu a Sýrii asi 80 000 stoupenců, 5000 v Indii a 25 000 v Americe.</p>

  <p>V autobiografii, kterou nazval Kniha Herakleidova (vydána byla až v roce 1910), uvádí Nestorios důvody, které ho vedly k tomu, aby podstoupil teologický zápas s Cyrilem. Nestorios viděl v Cyrilově nauce <i>o jedné přirozenosti vtěleného Slova</i> nebezpečí dokétismu a manicheismu (jako by se lidská přirozenost Kristova „vypařila”), a v apolinářském splynutí obou přirozeností viděl velké ohrožení pravé evangelijní víry. Opětovně zdůrazňuje integritu obou přirozeností v Kristu; jestliže se obrátil proti mariánskému titulu Theotokos, nestalo se tak proto, aby popíral božství Kristovo, jak to činil Arius, ale jen proto, aby zdůraznil, že se Kristus narodil z Marie jako pravý člověk s tělem a duší. Maria neporodila božství, nýbrž člověka spojeného s božstvím. Aby zachoval integritu Ježíšova člověčenství, odlišil je přespříliš od božství a tak dospěl k dualismu přirozeností; nepoznal jejich neoddělitelné spojení v jádru osoby (= hypostasis; odtud pojem „hypostatické spojení”).</p>

  <p>Brzy se ukázalo, že jeho obavy nebyly neodůvodněné. <b>Eutyches</b>, opat jednoho kláštera u Konstantinopole a mocný odpůrce nestoriánství, rozvinul Cyrilovu nauku o <i>jedné</i> přirozenosti v Kristu (moné fysis = monofyzitismus) a spojoval obě přirozenosti navzájem tak těsně, že lidská přirozenost byla božskou úplně pohlcena, <i>tak jako se rozplyne kapka medu v moři</i>. Byla tím tedy zrušena integrita lidské přirozenosti v Kristu; fakticky už neexistovala, neboť Kristovo lidství mělo jinou podstatu (substanci) než naše. Tím odpadl ústřední předpoklad tajemství Krista a jeho zprostředkovatelské a výkupné činnosti, o níž neustále hovoří Písmo. V nebezpečí se ocitla celá křesťanská nauka spásy.</p>

  <p>Konstantinopolský patriarcha Flavián předvolal Eutycha před synodu a odsoudil ho jako heretika, protože nechtěl odvolat. Ale Eutyches našel podporu u alexandrijského patriarchy Dioskura, který jako nástupce Cyrilův zastával stejný názor. Na Dioskurův podnět svolal císař Theodosius II. znovu „říšský koncil”. Zasedal pod Dioskurovým vedením v Efezu (449) a rehabilitoval Eutycha, ostatní církev jej však neuznala. Papež Lev I. (440-461) jej označil za <i>lupičskou synodu</i>. V proslulé <i>Epistola dogmatica ad Flavianum</i> se postavil za konstantinopolského patriarchu a autoritativně vyslovil správné učení o spojení dvou přirozeností v jedné osobě Kristově (hypostatická unie); tento dopis byl označen jako první neomylné papežské rozhodnutí ex cathedra. Zároveň požádal císaře o svolání nového koncilu. Theodosiův nástupce císař Marcián (450-457) žádosti vyhověl a svolal <b>4. všeobecný koncil do Chalcedonu (451)</b>.</p>

  <p>Na tomto největším starověkém ekumenickém koncilu se sešlo asi 350 biskupů. Předsedali mu zástupci papeže Lva Velikého. Už v prvním sezení byl Dioskuros obžalován (8. října 451) a v 3. sezení (13. října) sesazen. Ve shodě s dogmatickým listem papežovým (<i>Epistola ad Flavianum</i>) koncil odmítl monofyzitskou nauku o jednotě přirozeností v Kristu a v 6. zasedání definoval dogma: V Kristu jsou <i>dvě přirozenosti</i>, nesmíšeny a neodděleny, spojeny v <i>jedné osobě</i> (neboli hypostasi). Tak vyhlásil Lev I. na základě západního teologického objasnění, pocházejícího již od Tertuliána, jednotu osoby (hypostatickou unii). Božská a lidská přirozenost zůstávají vedle sebe <i>nesmíšené</i> (to je namířeno proti Cyrilovi a Eutychovi), nejsou však od sebe odděleny, nýbrž nerozlučně spojeny v osobě božského Slova - (to je namířeno proti Nestoriovi). Na tomto spojení se zakládá celé výkupné dílo Kristovo. Výroky o osobě Kristově (christologie) jsou zároveň základem nauky o vykoupení (soteriologie), a mají proto ústřední důležitost pro křesťanskou víru.</p>

  <p>Toto výrazové a pojmové objasnění dalo pevnou základnu dalšímu rozvoji západní teologie. Nikoli však teologii východní. Již na koncilu došlo při pátém zasedání k vážnému napětí mezi západní a východní teologií, z čehož vznikla těžká krize. Zostřila se církevním protikladem mezi Římem a východními patriarcháty, zvláště rivalitou, jež už dlouho vládla mezi byzantskými patriarchy a papežem.</p>

  <p>Východní myšlení, zaměřené vždy silně na jednotu, mělo i po Chalcedonu tendenci k monofyzitským představám; neomezovaly se pouze na oblast christologické teologie, nýbrž rozšiřovaly se i na politickou sféru (srov. typicky byzantskou říšskou teologii), ba dokonce na osobní křesťanský život věřících. Božská skutečnost měla takovou přednost, že do jisté míry pohlcovala lidský prostor. Náboženství a politika se překrývaly, církev a stát splývaly; tato teologicko-náboženská atmosféra docela pronikala i soukromý občanský život. Západ přijal za svůj <i>dualismus v jednotě</i>, založený na chalcedonské christologické formuli, v němž věci božské a lidské, náboženství a politika nejsou <i>smíšeny</i>, ale ani <i>odděleny</i>, protože jsou spolu spojeny v osobním jádru; jak v Kristu, tak v životě křesťana podržovaly svou samostatnost a vlastní hodnotu. Východ naproti tomu tíhne k tzv. <i>politickému monofyzitismu</i>.</p>

  <p>Ačkoliv byl monofyzitismus v Chalcedonu odsouzen, udržoval se v Palestině, v Egyptě a v Sýrii. Monofyzitsky zaměřený uzurpátor císařství Basiliskos zaručil r. 475 monofyzitům takzvaným enkyklionem (= ediktem) oficiální toleranci. Císař Zenón vyhlásil r. 476 zprostředkující formulaci, později (482) nazvanou <i>henotikon</i>. Konstantinopolský patriarcha Akakios s ní vyslovil souhlas, a proto ho papež Felix III. (483-492) dal do klatby a přerušil církevní společenství s Východem. Toto tzv. akaciánské schizma mezi Východem a Západem trvalo 35 let (484-519). Kolem r. 490 byly stolce všech tří patriarchátů: alexandrijský, jeruzalémský a antiochijský, obsazeny monofyzity. Za císaře Justiniána I. (527-565) se monofyzité mohli dále šířit. Vyvíjeli misijní činnost v Núbii, Etiopii a Arménii a zřídili si vlastní hierarchii pod biskupy Jakobem Baradaiem a Theodorem Arabským (jakobité; koptové).</p>

  <p>Císař Justinián odsoudil v letech 543/544 tři předáky antiochijské školy (ze které vyšel Nestorios), aby tím vyšel vstříc monofyzitům a obnovil ohroženou jednotu říše. Byli to: 1. Theodor z Mopsuestie († 428), 2. Theodoretos z Kyrru († okolo 458) a 3. Ibas z Edessy († 420). Tak vznikl tzv. spor o tři kapitoly a vlekl se dlouhou řadu let. Šlo v něm o odmítnutí nebo přijetí císařova zásahu. Pro odsouzení oněch tří mužů se podařilo získat i papeže Vigilia, ovšem při zachování chalcedonského vyznání víry; brzy však musel Vigilius svůj souhlas odvolat, protože jeho ústupnost vyvolala na Západě bouřlivý protest. Když císař r. 551 znovu zakročil proti <i>třem kapitolám</i> a Vigilius se odhodlaněji zdráhal souhlasit, císařští vojáci ho v jednom kostele ztýrali. Nato Vigilius odmítl účastnit se koncilu, který císař svolal.</p>

  <p>Tento <b>5. všeobecný koncil v Konstantinopoli r. 553</b> sloužil císaři k tomu, aby prosadil plánované odsouzení <i>tří kapitol</i>. Papež nebyl přítomen ani se nedal zastupovat. Odmítl císařův postup jako neoprávněný zásah do nejvyšší církevní učitelské autority. Nato ho dal Justinián koncilem exkomunikovat. Hrozbou vyhnanství a odvlečení se mu podařilo v únoru r. 514 na starém a slabém papeži vybojovat dodatečně souhlas s usneseními koncilu. Nešlo vůbec o dogmatická rozhodnutí.</p>

  <p>Církevně politické následky byly hrozné: jednota církve těžce utrpěla, rozpory na Východě i na Západě se prohloubily, <i>vážnost papežství nesmírně klesla - a to vše vinou teologicky povrchního císaře, naplněného přepjatým sebevědomím, a kolísavého papeže, který nestačil na svůj úkol</i> (Baus). Koncil nakonec došel všeobecného uznání i na Západě. Považuje se za ekumenický.</p>

  <p>Ale christologické spory se ještě neuklidnily. Aby usmířil monofyzity s říšskou církví, pokusil se konstantinopolský patriarcha Sergios (610-638) nově vysvětlit vzájemný vztah obou přirozeností v Kristu. Místo jednoty přirozenosti (jak ji přijímali monofyzité) hlásal jednotu vůle; božská a lidská přirozenost jsou podle jeho mínění vnitřně tak úzce navzájem spojeny a v takové vzájemné shodě, že v Kristu ve skutečnosti působila jen jediná přirozená božskolidská energie a pouze jediná vůle (= monotheletismus). Tím, že princip jednoty kladl do přirozeností, nikoli do osoby, jeho systém měl charakter monofyzitský. Ale nebylo to hned patrné. Sergiovi se podařilo svou tezi podat tak, že ji papež Honorius I. (625-638), málo zběhlý v řecké teologii, pokládal ve zcela obecně formulované soukromé písemné odpovědi za přijatelnou. Honorius měl zřejmě na mysli morální shodu božské a lidské vůle v Kristu, nikoli jednotu přirozeností. V soukromých názorech se ovšem může mýlit i papež. Honoriův list naprosto nebyl autoritativním dogmatickým listem <i>ex cathedra</i>. V následujících stoletích se často uváděl jako důkaz proti papežské <i>neomylnosti</i>, např. v době reformace a na I. vatikánském koncilu, ale neprávem.</p>

  <p>Roku 638 byl monotheletismus všeobecně zaveden říšským zákonem. Když se papež Martin I. (649-655) proti němu postavil na lateránské synodě a odmítl jej jako heretický omyl, byl různě trýzněn a poslán do vyhnanství na Krym, kde na následky špatného zacházení zemřel. Kurs změnil teprve císař Konstantin IV. (668-685) a svolal</p>

  <p><b>6. všeobecný koncil, třetí konstantinopolský</b>, který zasedal od 7. listopadu 680 do 16. září 681 v kopulovém sále (= trullus) císařského paláce, a proto dostal název <i>trullský</i>. Za císařova předsednictví odsoudil monotheletismus i s jeho původci a podporovateli, mezi nimi také papeže Honoria, <i>protože byl Sergiovi ve všem po vůli a potvrdil jeho bezbožná dogmata</i>. Papež Lev II. (682/683) schválil usnesení koncilu a souhlasil i s odsouzením Honoriovým, <i>který apoštolskou církev</i> (Řím) <i>neosvítil apoštolskou učitelskou tradicí, nýbrž v hanebné zradě dovolil, aby byla její čistá víra poskvrněna</i>. Brzy potom vzal svého předchůdce tak dalece v ochranu, že ho neobviňoval z přímé účasti na herezi, nýbrž mu pouze vytýkal, že <i>plamen heretické nauky neudusil hned v zárodku, jak příslušelo jeho apoštolské autoritě, ale že jej svou nedbalostí podporoval</i>. Tím vystihl skutečný stav mnohem správněji.</p>

  <p>Jinak trullský koncil potvrdil to, co učil koncil chalcedonský. Jak to odpovídá dvěma přirozenostem, které jsou nesmíšeně a nerozděleně spojeny v jediné božskolidské osobě Krista, existují také dvě vůle a dvě energie, božská a lidská, které nesmíšeny a nerozděleny spolu působí k spáse lidského pokolení.</p>

  <p>Během 1. tisíciletí se na Východě konaly ještě dva další koncily, které byly všeobecně uznány za „ekumenické”:</p>

  <p><b>7. všeobecný koncil, druhý nicejský r. 787</b> - zabýval se uctíváním obrazů a ukázal, že je dovolené, tím, že je jasně odlišil od adorace (klanění), které náleží jedině Bohu - a</p>

  <p><b>8. všeobecný koncil, čtvrtý konstantinopolský r. 869/70</b>, kterým bylo ukončeno schizma Fotiovo a byl rehabilitován konstantinopolský patriarcha Ignatios.</p>

  <p>Těžištěm spekulativní teologie byl po celé první tisíciletí Východ. Vysvítá to už z toho, že se všech osm koncilů konalo na Východě.</p>

</body>

</html>