<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h2>§ 31 VELKÉ ŽEBRAVÉ ŘÁDY</h2>

  <p>Velcí světci vždycky znamenají Boží odpověď na specifické trampoty a potíže doby František z Assisi a Dominik ukázali z vnitřního poslání a milosti cestu z velkého dilematu, v němž stála církev a společnost: bohatá a mocná církev a hmotným bohatstvím oplývající křesťanská společnost byly v nebezpečí, že podlehnou svému bohatství a ztratí kontakt s nemajetnými vrstvami obyvatelstva. Jednotu nemohla zachránit moc a násilí; vnitřní napětí mohl překonat jen duch evangelia. František a Dominik do krajnosti prožívali ideál chudoby v dokonalém následování Krista, přitom však nezavrhovali v zaslepeném vzteku bohatství druhých a vůbec neoznačovali majetek sám o sobě za zlo; tak učili majetkem pohrdat a zároveň vlastnit, jak praví Pavel: <i>máme proč se rmoutit, a přece se stále radujeme; jsme chudí, a přece mnohé obohacujeme; nic nemáme, a přece nám patří vše</i> (2 Kor 6,10).</p>

  <h3 id="toc_1">1. František z Assisi a jeho řád</h3>

  <p>František se narodil v Assisi 1181/1182. Po bezstarostném mládí, plném smělých plánů, uchvátila ho na jaře r. 1205 myšlenka chudoby, když byl na válečné výpravě do Apulie, kde si chtěl zasloužit pasování na rytíře. Od té chvíle žil kajícně v odříkání a v dílech lásky k bližnímu. Když ho otec r. 1206 vyhnal z domu, putoval jako žebrák krajinou a vesele si zpíval. V kostelíčku Porciunkule u Assisi se mu na jaře 1208/1209 ukázala životní cesta podle Matoušova evangelia (10,5n.): hlásat všem lidem a všemu stvoření radostné poselství o milosrdné lásce Vykupitele a vést je k obrácení a návratu k Bohu. Připojilo se k němu několik mladíků; s nimi putoval r. 1209/1210 do Říma, aby si od Inocence III. vyprosil potvrzení svého životního způsobu a dosáhl °právnění kázat. Papež mu oboje povolil (legenda o zjevení ve snu). František tehdy asi přijal jáhenské svěcení. Pak začalo jeho působení. Jeho idea se šířila bezpříkladnou rychlostí. Jako hlasatel pokání a Boží lásky procházel Itálií, jižní Francií a Španělskem (1214/1215). Chtěl obrátit katary a Maury, ale nikoli silou zbraní a mocí, nýbrž jako zcela nepatrný bratr láskou, pokorou a radostí - chtěl, aby se on a jeho druhové nazývali <i>fratres minores</i> (menší bratři). Nemoc mu zabránila přejít do Maroka, a tak se r. 1215 vrátil do Assisi.</p>

  <p>Záhy nastal rozmach řádu. Kde se František objevil, podnítil hluboké lidové hnutí, které zachvacovalo všechny vrstvy. Hrnula se k němu mládež. </p>

  <p>Měl důvěru prostých lidí, stejně jako důvěru papeže a biskupů. František měl zvláštní přitažlivost. Když r. 1219 doprovázel křižácké vojsko do Egypta, odvážil se proniknout přímo středem bojujících před Damiettou k sultánovi a vykládal mu o lásce Spasitelově; ukázal tím misii kříže nový způsob - místo vítězství zbraněmi měla lidi přemáhat láskou.</p>

  <p>Roku 1221 dal František svému řádu řeholi, která se plně zrodila z jeho ducha a z evangelia. Protože se zdálo, že neodpovídá obrovským organizátorským úkolům bratrstva, rozšířeného už v polovině Evropy, byla přepracována ve spolupráci s kardinálem Hugolinem (pozdějším papežem Řehořem IX.) a r. 1223 potvrzena. František sám se vzdal vedení, aby zcela mohl žít pro svůj ideál. Od roku 1224 trpěl těžkou žaludeční a oční chorobou. V září r. 1224, když v mystickém spojení s Kristem pohlížel na kříž, přijal na Monte Alverno na svém těle stigmata našeho Pána. Tak se on, křesťan Kristu nejpodobnější, spojil s Ukřižovaným i v utrpení. V bolestech složil nádhernou Píseň bratra slunce, která překypuje láskou a vděčností k Bohu, jehož chválí všechno stvoření. Leže na zemi, chudý a nahý, ale šeptaje Te Deum, které museli zpívat jeho bratři, zemřel 3. října 1226.</p>

  <p>Františkovo spojení s lidem se udrželo i u jeho řeholních synů; zůstali lidovými misionáři středověku. Těsně s nimi byl spojen řád sv. Kláry, která se r. 1212 dala pod duchovní vedení světcovo, a ten jí vykázal sídlo u kostela San Damiano u Assisi. Roku 1221 k tomu ještě přistoupil tzv. třetí řád (terciáři); v něm se na ideálech a silách františkánství podíleli ti, kteří zůstali ve světě. František vštípil opět církvi lásku k chudobě a učinil církev věrohodnou pro ty, kteří se pohoršovali nad jejím bohatstvím. Františkovi učedníci zachovali prožíváním chudoby tento ideál živý až dodnes, aniž se odcizili světu nebo jím pohrdali.</p>

  <h3 id="toc_2">2. Dominik a dominikáni</h3>

  <p>Dominik se narodil v Kastilii okolo roku 1170. Byl svou povahou naprosto rozdílný od Františka, ale přesto s ním příbuzný v tom, co chtěl. Jako regulovaný kanovník poznal cestou do Říma r. 1204 zhoubné následky hnuti katarů v jižní Francii a rozhodl se věnovat jejich obrácení v apoštolské chudobě jako putovní kazatel. Od Františka přejal pravidlo přísné chudoby Ale k tomu připojil ještě něco: k solidnímu hlásání víry je třeba dobrého teologického vzdělání. Na to kladl Dominik zvláštní důraz. Když r. 1215 zadal v Římě o potvrzení svého nového kněžského řádu, Inocenc III. na něm vyžadoval, aby přijal augustiniánskou řeholi. Honorius III. potvrdil nový řád v r. 1216. První klášter dominikánek byl ustaven už r. 1217 v Prouille na úpatí Pyrenejí; vznikl ze sdružení zbožných žen, které se vytvořilo na podporu Dominikovy misie mezi albigenskými. Později přibyl třetí řád pro světské lidi, podobný františkánskému.</p>

  <p>Ideál bezpodmínečné chudoby přijaly ještě dva další řády: augustiniáni eremité, kteří obdrželi papežské potvrzení r. 1256, a karmelitáni, kteří r. 1228 přesídlili ze Svaté země do Evropy a r. 1247 se konstituovali rovněž jako žebravý řád. Roku 1452 se ke karmelitánům přidala také ženská větev, karmelitánky.</p>

  <p>Čtyři žebravé řády nabyly velkého významu pro církevní život. Představovaly nejoblíbenější lidové duchovní pastýře a také ze sebe vydaly nejvýznamnější teology vrcholného středověku.</p>

</body>

</html>