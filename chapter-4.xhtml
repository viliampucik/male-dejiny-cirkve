<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h2>§ 4 DALŠÍ ŠÍŘENÍ KŘESŤANSTVÍ AŽ DO 3. STOLETÍ</h2>

  <p>Na nápadně rychlém šíření křesťanství, které je v podstatě tajemstvím Boží milosti, se podílelo mnoho faktorů. Skutky apoštolů ukazují, jak velký podíl na prvním zprostředkování hlásám křesťanství mělo židovstvo v diaspoře. Pavel se všude obracel nejdříve na židovské obce, které byly rozšířeny po celé římské říši. Zvlášť velký ohlas mělo jeho kázání u „bohabojných pohanů”, tj. v kruzích, které se vnitřně přimykaly k židovství, ale nepatřily k němu po vnější stránce; tímto prostřednictvím pak křesťanství brzy dospělo k naprostým pohanům.</p>

  <p>Kromě Pavla vykonávali misijní činnost také ostatní apoštolové. O jejich činnosti bohužel nevíme v podrobnostech nic určitého. To, co o tom vyprávějí pozdější legendy, je bezcenné. Lze však konstatovat, že bez jejich intenzivní misijní činnosti nelze vysvětlit, že opravdu již v 2. stol. bylo křesťanství rozšířeno ve všech zemích kolem Středozemního moře a že odtud pronikalo i do nejvzdálenějších oblastí římské říše. Kromě prvních apoštolů od začátku existovali i misionáři z povolání, apoštolové v širším smyslu. Ale ani oni nebyli jedinými nositeli křesťanské misie. Všichni křesťané bez výjimky působili v okolním světě a hlásali evangelium Ježíše Krista. Tak se radostná zvěst o vykoupení šířila podél silnic římské říše prostřednictvím kupců, vojáků a kazatelů. První křesťanské obce vznikaly ve střediscích dopravy, ve městech. Pod ochranou „římského míru” (pax Romana) v jednotně spravovaném impériu mohlo křesťanství do konce 2. stol. zapustit kořeny v celém civilizovaném světě, v tzv. „ekumeně” (oikúmené).</p>

  <p>Těžiště šíření bylo na Východě. O Bithynii v Malé Asii máme věrohodné svědectví pohanského správce provincie Plinia Mladšího, římského senátora a konzula (r. 100). Ten jako císařský místodržitel (111-113) v Bithynii a Pontu již kolem r. 112 narazil na tak velký počet křesťanů, že se musel dotázat císaře Trajána, jak se k nim má chovat. Psal: <i>Pro dotaz v této záležitosti shledávám vážné důvody zvláště proto, že jde o velký počet lidí, kteří by mohli být předmětem soudního vyšetřování. Do nebezpečí se může dostat mnoho lidí všeho věku, stavu a pohlaví. Tato nakažlivá choroba (křesťanství) zachvátila nejen města, ale i vesnice a venkov. Ještě však je možno udělat jí přítrž a odpomoci od ní; neboť už nyní lze vidět, že se zase začínají navštěvovat chrámy, které již byly skoro zpustlé, že se opět obnovují slavnosti, které již dlouho nikdo neslavil, a že se zase začíná kupovat krmivo pro obětní zvířata, pro které se dosud zřídka naskýtali kupci. Z toho lze snadno soudit, kolik lidí by mohlo být přivedeno zpět, kdyby se jim poskytla příležitost k návratu</i> (Plinius, Epištola 96).</p>

  <p>Když to takto vypadalo v krajinách u Černého moře, není divu, že v západních provinciích Malé Asie a v Sýrii již koncem 1. stol. nebylo větší město, aby v něm neexistovala křesťanská obec. Tyto obce byly většinou apoštolského původu (Pavel). V 2. stol. tam měla některá města již převážně křesťanské obyvatelstvo a křesťanství se silně ujímalo také na venkově. Jen tak se dá pochopit, že v 2. polovině tohoto století se ve Frygii mohl vyvinout montanismus v jakési lidové hnutí, které zachvátilo celou zemi. Ještě na konci pronásledování existovala, jak se zdá, úplně křesťanská města. Nemohlo se v nich už prosadit ani strašlivé pronásledování za Diokleciána.</p>

  <p>Z Malé Asie a Sýrie pronikalo křesťanství do Mezopotámie. Misijním centrem se stala Edessa a když tamější král Abgar kolem r. 200 s celou rodinou přestoupil na křesťanství, bylo další pokřesťanštění země v plném proudu. V Dura Europos na horním Eufratu byla nalezena nejstarší zachovaná křesťanská kaple, svatyně bohatě vyzdobená freskami s biblickým obsahem, která vznikla kolem r. 232.</p>

  <p>O počátcích křesťanství v Egyptě nemáme zprávy. Ale vše ukazuje na to, že tam křesťanská misie rovněž začala velice záhy. Jejím východiskem byla Alexandrie, která se brzy stala i duchovním centrem, především pro svou proslulou teologickou školu. Alexandrijský biskup Demetrios (188-231) provedl organizaci egyptské církve a brzy vniklo asi 100 biskupství; z toho se dá soudit, že pokřesťanštění již značně pokročilo.</p>

  <p>Na Západě byl církevním střediskem Řím. Papež Fabián kolem poloviny 3. stol. nově zorganizoval římskou městskou křesťanskou obec, což nám umožňuje odhadnout počet jejích členů v té době na několik desítek tisíc. Císaři Deciovi (249-251) se velikost římské obce zdála již tak hrozivou, že prý se vyjádřil, že zprávu o povstání soupeře o císařský trůn přijímá klidněji a lhostejněji než sdělení o volbě nového římského biskupa (Cyprianus, Epištola 55,9). Přes všechny útrapy v dobách pronásledování se římská obec mocně rozvíjela. Eusebius uvádí, že na synodě v Římě r. 241, konané k odsouzení protibiskupa Novatiana, se sešlo asi 60 italských biskupů (Eusebius, Círk. dějiny VI, 42,2).</p>

  <p>V severní Africe bylo v 2. stol. křesťanství rovněž silně zastoupeno. První jistější údaj je ovšem teprve zpráva o mučednících ve Sciliu (v Numidii) kolem r. 180. Z Tertuliánových spisů († po r. 220 v Kartágu) vyplývá, že počet křesťanů v severní Africe v r. 212 musel být hodně vysoký (Tertullianus, Ad Scapulam 2,5). Kolem r. 220 shromáždil kartaginský biskup Agrippinus na synodě víc než 70 biskupů; o dvacet let později jich bylo 90 a zdá se, že koncem 3. stol. byla města převážně křesťanská.</p>

  <p>V Galii byla křesťanská obec pravděpodobně již v 1. stol. v Marseille.</p>

  <p>V 2. stol. byly v údolí Rhôny význačné obce v Lyonu a ve Vienne. Roku 177 podstoupilo v Lyonu 49 křesťanů mučednickou smrt. V 3. stol. vzrůstal počet křesťanských obcí v celé Galii. Podle Ireneje z Lyonu († kolem r. 202) existovaly v jeho době křesťanské obce také v římské Germanii (Irenaeus, Adv. haereses 1, 10,2). Výsledky posledních vykopávek prokázaly křesťanské svatyně z 3. stol. v Trevíru, Bonnu, Kolíně a v jižním Německu v Augsburgu.</p>

  <p>V římských městech Germánie křesťanství ovšem zesílilo teprve ve 4. stol. Je prokázáno, že kolínský biskup Matemus se r. 313 zúčastnil římské synody a o rok později byl v Arles, kde také spolu s jinými podepsal synodní akta.</p>

  <p>V Arles byli r. 314 také tři britští biskupové.</p>

  <p>Mimo římské impérium bylo kolem r. 226 asi 20 biskupství v poříčí Tigridu. Arménie byla pokřesťanštěna z valné části za krále Trdata II. kolem r. 280 a koncem 3. stol. byla pokládána za křesťanskou zemi. I když se to nedá bezpečně prokázat, přece je možné, že v Indii hlásal evangelium jako první apoštol Tomáš. Pravděpodobnější je, že křesťanská víra se do Indie dostala teprve později z Persie a že pojmenování „Tomášovi křesťané” nepochází od apoštola Tomáše, ale od Mar Thomase z 8. stol.</p>

  <p>Tento imponující přehled ovšem nesmí svádět k tomu, abychom počet křesťanů přeháněli. Statistické údaje o něm nejsou možné. Existují jen přibližné odhady, které zůstávají stále problematické. Tak např. Ludwig von Herding provedl odhad zvlášť pro Západ a zvlášť pro Východ (v Zeitschr. für Kathol. Theol. 58 [1934] a 62 [1938]) a došel k tomuto výsledku:</p>

  <p>V západořímské říši bylo koncem r. 100 asi jen několik tisíc křesťanů; okolo r. 200 několik desítek tisíc, kolem r. 300 asi 2 miliony a kolem r. 400 asi 4 až 6 milionů.</p>

  <p>Ve východořímské říši se pro první tři století nedají provést ani přibližné odhady; kolem r. 300 zde bylo možná 5-6 milionů křesťanů, okolo r. 400 snad 10-12 milionů. Východ říše byl mnohem víc pokřesťanštěn než Západ. Posuzujeme-li tato čísla v poměru ke všemu obyvatelstvu římského impéria, které mělo kolem r. 200 asi 70 milionů, okolo r. 300 jenom asi 50 milionů, vidíme, že křesťané tvořili pouze malou menšinu. Dlouho zůstával pohanský především venkov (pagani = venkované, pak pohané).</p>

</body>

</html>