<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h2>§ 52 PAPEŽOVÉ A CÍRKEVNÍ STÁT</h2>

  <p>Počátkem 19. století se diskutovalo o tom, zda papežství a církev vůbec ještě mají nějakou budoucnost. Pius VI. zemřel r. 1799 osamělý a opuštěný ve Valence na Rhôně jako zajatec francouzské revoluční vlády. Ale již Pius VII. (1800-23) se dožil změny. Napoleon o něho stál. Když při novém uspořádání francouzské církve r. 1801 sesadil, protože to vyžadovala krajní situace, celkem 36 legitimních biskupů, kteří žili v exilu mimo Francii a které už Napoleon nepřipouštěl, ukazuje tento fakt na plnost moci, kterou papežství přese všechno ještě mělo. Násilnosti, kterých se později Napoleon proti papeži dopustil, morální vážnost papežovu posílily. Tak mohl na vídeňském kongresu v červnu r. 1815 bez velkých potíží dosáhnout obnovení církevního státu, který Napoleon zabral.</p>

  <p>Církevní stát se však ukázal pro papežství velkým břemenem. Nedal se natrvalo udržet. Itálie usilovala o národní sjednocení. Revoluční vření, které se projevovalo tajnými spolky karbonářů a svobodných zednářů, se nemohlo smířit s existencí duchovního státu, řízeného podle přísně absolutisticko-monarchických zásad. Kromě toho se následující papežové, Lev XII. (1823-1829), Pius VIII. (1829/30) a Řehoř XVI. (1831-16), přidržovali reakčního směru Metternichova; nejen že si tak nechali uniknout italské národní hnutí <i>risorgimento</i> (znovuzrození, obrození), ale učinili si z něho nepřítele. </p>

  <p>Od roku 1849 byl církevní stát tak nenáviděn, že se mohl udržovat jen s francouzskou pomocí.</p>

  <p>Pius IX. (1846-78) byl ze začátku vítán, protože byl pokládán za liberála a vlastence. Když dal 14. března 1848 církevnímu státu ústavu, která měla lidu konečně poskytnout alespoň v skrovné míře spoluúčast na vládě, vzbudilo to jásavé nadšení. Když však první papežský ministerský předseda, hrabě Pellegrino Rossi, byl při zahájení poslanecké sněmovny v listopadu 1848 zavražděn radikálními revolucionáři, když papež musel prchnout do Gaety a v Římě vypukla revoluce, změnil Pius svůj postoj. S francouzskou vojenskou pomocí dobyl nazpět Řím a církevní stát a obnovil starou absolutistickou vládu. Tím teprve podráždil protivníky. Hnutí za národní sjednocení, do jehož čela teď vstoupil král Viktor Emanuel II. (1849-78), rostlo jako lavina, kterou už nikdo nemohl zadržet. Řídil je piemontský ministerský předseda Cavour (1852-61). Roku 1859 byla pro církevní stát ztracena Romagna. Po porážce u Castelfidarda (18. 9. 1860) musely papežské oddíly vyklidit Umbrii a Marky. V březnu 1861 se dal Viktor Emanuel ve Florencii vyhlásit králem Itálie.</p>

  <p>Řím ještě chránila francouzská posádka. Vpády garibaldiovských dobrovolníků r. 1862-1867 bylo možno s francouzskou pomocí odrazit. Když však za německo-francouzské války (1870/1871) bylo francouzských oddílů potřeba doma, a byly staženy z Civitavecchie, kde měly stanoviště, ihned přepadli Piemonťané Řím a po krátkém ostřelování ho 20. září 1870 dobyli. Tím církevní stát po více než tisícileté existenci skončil.</p>

  <p>Pius IX. se uchýlil do Vatikánu. V červnu 1871 učinil Viktor Emanuel Řím svou rezidencí a nastěhoval se do Quirinalu. Na papežovy protesty a exkomunikace se nedbalo. Nová vláda nabídla papeži tzv. garančním zákonem z 13. května 1871 roční rentu jako náhradu a zajistila mu svobodné a nerušené vykonávání všech duchovních funkcí spojené s osobní nedotkutelností a práva suverenity. Pius tuto nabídku energicky odmítl a setrval jako „vatikánský vězeň” nadále na svém protestu. Italským katolíkům zakázal dekretem <i>Non expedit</i> účast na politických volbách (1874); ale dosáhl tím jen toho, že dobře smýšlející zůstali mimo a uvolnili místo radikálům. Důsledkem byl vzrůstající antiklerikální kurs italské vlády. S neutěšeným stavem, s „římskou otázkou”, skoncoval teprve Pius XI. tím, že uzavřel s Mussolinim 11.2.1929 <b>lateránskou smlouvu</b>. Papež se v ní vzdal někdejšího církevního státu; dostal plnou suverenitu v malém vatikánském státu a exteritoriální práva pro hlavní baziliky (Laterán, S. Maria Maggiore a Sv. Pavel), pro správní budovy kuriálních úřadů a pro vilu v Castel Gandolfo. S italskou vládou byl uzavřen konkordát, který opět uspořádal poměr italské církve ke státu.</p>

</body>

</html>