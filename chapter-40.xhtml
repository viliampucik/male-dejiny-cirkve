<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h2>§ 40 POSTUP REFORMACE V NĚMECKU</h2>

  <h3 id="toc_1">1. Říšský sněm ve Wormsu</h3>

  <p>Císař Karel V. (1519-1556) přišel s velkým doprovodem ze Španělska do Cách a tam se 23. října 1520 konala korunovace. Mladý Habsburk, vnuk císaře Maxmiliána I. (1493-1519), byl zvolen jednohlasně 28. června 1519 po vzrušujícím volebním zápase proti francouzskému králi Františkovi. Papež Lev X. (1513-1521) až do konce agitoval proti němu. Při protikuriální náladě panující v Německu to ovšem nevyznívalo v Karlův neprospěch. Teď od něho mnozí očekávali protikuriální politiku. Byl nadšeně pozdravován. Luther mu věnoval svůj nejbojovnější leták, zcela zaměřený na podněcování nevůle a nenávisti proti Římu (Křesťanské šlechtě ...) a jásal: <i>Bůh nám dal mladou ušlechtilou krev jako hlavu, a vzbudil tím v mnoha srdcích velkou dobrou naději. Toužebně ho vítal a psal: Kde jsi, skvělý císaři Karle? Kde jste, křesťanská knížata? Ve křtu jste se zasvětili Kristu a můžete snášet tento pekelný hlas Antikristův?</i></p>

  <p>Karel však, dědic říše, „nad kterou slunce nezapadalo”, chápal císařskou úlohu docela v duchu velké středověké tradice jako posvátný úřad ochránce církve a západního křesťanstva. Šlo mu stejně opravdově o starou katolickou víru a jednotu církve jako Lutherovi o jeho novou víru. Zatímco Luther se nechával vést svými subjektivními zážitky, Karel, pevně tkvící v církevním společenství, byl zvyklý podřizovat tomuto společenství své osobní zájmy a rozlišovat přitom osobu a úřad; nikdy se nedal strhnout pocity antipatie proti osobě některého papeže k tomu, aby se dotkl jeho posvátného úřadu; tím se zásadně lišil od Luthera, který všecko viděl vždycky svými subjektivními brýlemi. Oba byli typickými představiteli svého druhu. Ve Wormsu stanuli proti sobě.</p>

  <p>Karel od začátku nenechával nikoho na pochybách, že se v Lutherově záležitosti postaví na stanovisko staré církve. V Lovani a Kolíně (12. 11. 1520) se účastnil spálení Lutherových spisů. Byl ochoten vyhlásit nad Lutherem říšskou klatbu (acht), jakmile bude Luther oficiálně exkomunikován z církve. Jen na naléhání saského kurfiřta Fridricha Moudrého dal souhlas k tomu, aby byl Luther nejprve vyslechnut na říšském sněmu ve Wormsu. Dne 6. března 1521 podepsal Lutherovo předvolání, které mu zajišťovalo bezpečný průvod (glejt).</p>

  <p>Na středověké poměry to byl neobyčejný obraz, když Luther, stižený klatbou, slavnostně doprovázen císařským říšským heroldem Kašparem Stür-mem za velkého sběhu lidu 16. dubna 1521 vstoupil do Wormsu. Celá cesta se stala triumfálním průvodem bez ohledu na exkomunikaci. Kolem hostince, kde se ubytoval, se tísnili lidé vysokého i nízkého stavu a chtěli vidět proslulého muže. Stal se středem říšského sněmu. K jednání byl pozván 17. dubna. Bez okolků se před císařem a shromážděnými říšskými stavy přiznal ke svým spisům. Na otázku, zda je chce hájit, vyžádal si čas na rozmyšlenou. Příští den pronesl mužnou, dobře promyšlenou řeč, ve které odmítl jakékoli odvolání. Na závěr řekl: <i>Nebudu-li přesvědčen svědectvím Písma nebo zřejmými rozumovými důvody, trvám na těch místech Písma, která jsem uvedl, a mé svědomí zůstává vázáno na slovo Boží. Neboť nevěřím ani papeži, ani jen koncilům, neboť je očividné, že se častěji mýlily a odporovaly samy sobě. Nemohu a nechci odvolat nic, protože není ani jasno, ani radno dělat něco proti vlastnímu svědomí. Bůh mi pomáhej, amen</i>.</p>

  <p>Řeč zapůsobila na říšské stavy hlubokým dojmem. Ale také císař pronesl příští den stejně velkolepý proslov, který si sám složil. Bylo to jeho první samostatné veřejné vyznám. I on, mladý vládce říše, využil v tomto historickém okamžiku své chvíle. Stáli proti sobě dva mužové a dva světy. Císař oslovil říšské stavy: <i>Víte, že pocházím z nejkřesťanštějších císařů vznešeného německého národa, z katolických králů španělských, z rakouských arcivévodů, z vévodů burgundských; ti všichni byli až do své smrti věrní synové římské církve, obránci katolické víry, posvátných obyčejů, dekretů a zvyklostí při bohoslužbách; to vše mi po své smrti zanechali jako odkaz; až dosud jsem žil podle jejich vzoru. I teď jsem pevně rozhodnut trvat na všem, co se stalo od doby kostnického koncilu. Vždyť je jisté, že jednotlivý bratr se mýlí, jestliže odporuje mínění celého křesťanstva, neboť jinak by se mýlilo po tisíc či více let křesťanstvo.</i></p>

  <p><i>Proto jsme odhodláni nasadit svá království a panství, své přátele, tělo a krev, život i duši. Bylo by hanba pro nás a pro vás, údy ušlechtilého německého národa, kdyby v naší době pronikl do lidských srdcí pro naši nedbalost byť jen stín hereze a křesťanské náboženství utrpělo nějakou újmu.</i></p>

  <p><i>Když jsme tu včera vyslechli Lutherovu řeč, řeknu vám, že lituji, že jsem tak dlouho váhal proti němu zakročit. Nechci ho už nikdy slyšet. Ať má svůj glejt! Ale od této chvíle ho budu pokládat za notorického kacíře a doufám, že i vy jako dobří křesťané učiníte podobně.</i></p>

  <p>Tím byly pozice v říši určeny. Luther 26. dubna odcestoval z Wormsu; měl svobodný průvod (glejt) na 21 dní. Cestou ho zdánlivě přepadli rytíři jeho kurfiřta Fridricha a dopravili ho na hrad Wartburg, aby unikl jakémukoli pronásledování. Tam prožil příští měsíce a pracoval na překladu Nového zákona; nebyl to sice první německý překlad, ale představoval neobyčejný <i>výkon geniální jazykové tvořivosti</i> (Lortz). Síla jeho jazyka a překladatelova proslulost způsobily, že se brzy velice rozšířil. Současně Luther skládal drobné příležitostné spisy, např. <i>O řeholních slibech</i>; jimi začala dlouhá řada bojovných pamfletů, ve kterých často groteskně zkresloval a tupil katolické učení a zvyklosti; neštítil se hanobit, co mu bývalo posvátné; řeholní stav, mešní oběť, kněžství, celibát, papežství a mnohé jiné. Tón a forma těchto spisů hodně přispěly svým „grobiánstvím” k otrávení celkového ovzduší. Nedávno vynalezený knihtisk se staral o jejich hromadné šíření.</p>

  <p>Císař zatím 8. května 1521 podepsal wormský edikt, jímž byla na Luthera a jeho stoupence vyhlášena říšská klatba. 25. května ukončil říšský sněm, neboť většina stavů už odjela. Provádění ediktu zůstávalo po dlouhý čas problémem, kterým se zabývaly říšské sněmy a vysoká politika. Karel, který přijal edikt tak energicky za svůj program, byl nucen pro zahraniční války na devět let opustit Německo. Po tuto dobu se mohlo Lutherovo učení bez překážky šířit a upevňovat.</p>

  <h3 id="toc_5">2. Vývoj v Německu 1521-1530</h3>

  <p>Vývoj od sněmu ve Wormsu do sněmu v Augsburgu naznačíme jen v krátkém přehledu. Katolická oblast poskytovala bolestný pohled na zplanělé a neodpovědné křesťanství, zaměřené jen na osobní prospěch; do toho teď proniklo Lutherovo bouřlivé hlásání reformace a nalezlo netušený ohlas. Celé Německo se ocitlo v pohybu.</p>

  <p>Již na jaře 1521 se někteří kněží odvážili oženit; jako první probošt Bernardi v Kernbergu u Wittenbergu. Luther ho za to pochválil, i když se to příčilo říšskému zákonu. Čím dál více řeholních osob opouštělo kláštery; jen v listopadu 13 augustiánů-eremitů ve Wittenbergu. V lednu r. 1522 dovolila řádová kapitula augustiniánů ve Výmaru všem členům vystoupit z řádu; brzy se celá německá provincie úplně rozpadla. Nastal hromadný útěk z klášterů. Mniši a jeptišky, kteří žili v řeholním stavu, aniž k tomu měli povolání, se osvobozovali; celé kláštery otvíraly brány. Vyskytly se ovšem i nádherné příklady věrnosti řeholi, např. u klarisek v Norimberku, které za abatyše Caritas Pirkheimerové statečně odolávaly všemu nátlaku a pronásledování od městské rady.</p>

  <p>V prosinci r. 1521 došlo ve Wittenbergu k výtržnostem proti kněžím celebrujícím ve farním kostele. Karlstadt a Zwilling začali zavádět v církevním životě radikální novinky. Bouře proti obrazům ve farním kostele a vystoupení tzv. žitavských proroků, kteří se odvolávali na zvláštní inspiraci sv. Ducha, odmítali křest dětí a podněcovali nepokoje, přiměly Luthera, že na Melanchthonovy prosby opustil v březnu r. 1522 svůj exil na Wartburgu, aby ve Wittenbergu zase zavedl pořádek. Luther měl ještě mnoho co činit s „blouznivci”, ke kterým se r. 1521 přidal revolucionář Tomáš Müntzer vyhnaný pro svá pobuřující kázání ze Zwickau. Odvolávali se na to, že se Bůh nezjevuje jen pouhým Písmem, ale i vnitřním světlem a duchovním slovem. Müntzer spolu s bývalým mnichem Heinrichem Pfeifferem hlásal v Mühlhausenu (v Durynsku), kam r. 1524 uprchl, novou komunistickou Boží říši a požadoval, aby lid vyhubil dosavadní bezbožnou vrchnost. Na Lutherův podnět městská rada Müntzera vyhnala; mstil se pak Lutherovi vydáváním hanopisů. Brzy nato získal Müntzer ještě smutnou proslulost v selské válce, až byl roku 1525 chycen a popraven.</p>

  <p>Zatím zahájili boj říšští rytíři pod vedením Franze von Sickingen; přepadli trevírského arcibiskupa pod záminkou, aby <i>otevřeli dveře Božímu slovu</i>, ve skutečnosti, aby se s odvoláním na nové učení obohatili církevním majetkem. Plenili vesnice a města; pak je vojenské oddíly arcibiskupa a jeho spojenců porazily, pobořily jejich hrady a Sickingen byl usmrcen.</p>

  <p>Sociální nepokoje se však šířily. Roku 1524 povstali sedláci, podníceni a zmateni reformátorskými spisy Lutherovými. Největší <i>politicko-sociální masové hnutí v německé historii</i> (W. J. Fuchs) se rozšířilo od Schwarzwaldu přes Švábsko, Franky, Alsasko a Durynsko až do Tyrol a Salzburgu. Zpočátku se zdálo, že bude probíhat pokojně. Memmingenský svazový řád z r. 1525 měl být <i>křesťanským sjednocením podle evangelia. Zčásti</i> Lutherovými vlastními slovy shrnuli selští vůdcové své požadavky <i>ve 12 artikulech všeho sedláctva</i> (6.3.1525) a předložili je Lutherovi. Luther odpověděl v dubnu r. 1525 <i>Výzvou k míru</i>, ve které mluvil knížatům a pánům do svědomí, aby vyšli sedlákům vstříc, a od sedláků vyžadoval klid a trpělivost. Když se však dověděl o žhářství a vraždách jednotlivých selských houfů, napsal jeden ze svých nejbezohlednějších spisů: <i>Wider die räuberischen und mörderischen Rotten der Bauern</i> (Proti loupežnickým a vražednickým rotám sedláků), ve kterém se naprosto bez výhrad postavil na stranu knížat a vrchnosti a vybízel je k bezohlednému zákroku: <i>Tady neplatí trpělivost nebo milosrdenství. Je tu doba meče a hněvu a nikoli doba milosti. Knížecí žoldnéře vybízí: Bodej, bij, rdousi, kde můžeš; zahyneš-li při tom, blaze ti; nemůžeš nikdy zemřít blaženější smrtí; neboť umíráš v poslušnosti Božímu slovu a podle příkazu listu Římanům 13 a ve službě lásky, abys zachránil svého bližního před peklem a ďáblovými okovy.</i></p>

  <p>Katastrofa selské války, která skončila ničivou porážkou sedláků, znamenala také obrat v dějinách reformace. Reformace jako hnutí lidových vrstev zdola se těžce zkompromitovala a stávala se stále více záležitostí vrchnostenskou. Lutherem zklamaní sedláci se zhusta navraceli ke staré církvi nebo unikali k sektám a novokřtěncům. Luther ztratil mnoho ze své obliby u lidu.</p>

  <p>Spojení se zemskými knížaty vedlo k tzv. <b>knížecí reformaci</b> a k vybudování evangelických zemských církví. Místo svobodného tvoření náboženských obcí a osobního náboženského rozhodování nastoupila ustanovení vrchnosti, která nařizovala reformaci. Církevní pravomoc byla přenesena na zemská knížata (summepiskopát). Tím však byla také opuštěna <i>ecclesia spiritualis</i>, o kterou Luther tak zápasil, a zaměněna za masivní, uzavřenou, instituční zemskou církev. Vývoj se sice v podrobnostech hodně lišil podle různých území a měst a teprve nyní nastalo rozsáhlé šíření reformace, ale doba spontánních začátků pominula. Místo toho se církevní otázka stala otázkou politickou, která se projednávala na říšských sněmech.</p>

  <p>Na sněmu v Norimberku r. 1522/1523 dal papež Hadrián VI. předčítat otřesnou sebekritiku kurie a sliboval, že chce se vším důrazem provádět reformu církve; naproti tomu žádal provádění wormského ediktu - požadavek však zapadl v politickém povyku stavů; 1. říšský sněm ve Špýru (1526) přenechal úpravu církevních poměrů zeměpánům. Velmistr německého řádu Albrecht Braniborský již r. 1525 provedl sekularizaci pruského řádového státu a přeměnil jej pro sebe ve světské knížectví. Kurfiřtské Sasko začalo r. 1526 systematicky zavádět v celé zemi reformaci církevními vizitacemi a novým církevním řádem. Luther r. 1524 odložil řeholní šat a v r. 1525 (za selské války) se oženil s bývalou cisterciačkou Kateřinou von Bora. Společně s Melanchthonem dával podrobnější pokyny k provádění reformace. Příkladu Saska následovalo Hesensko (Homberská synoda r. 1526).</p>

  <p>Na 2. říšském sněmu ve Špýru r. 1529 bylo odhlasováno provádění wormského ediktu; poprvé proti tomu veřejně protestovali stavové, hlásící se k nové víře; od té doby se nazývali „protestanté” (Kurfiřtské Sasko, Braniborsko, Lüneburg, Hesensko, Anhaltsko a 14 říšských měst, mezi nimi Štrasburk, Norimberk, Ulm a Kostnice); 22.4.1529 uzavřeli tajný spolek. Hesenský lanckrabě Filip pomýšlel již tehdy na velký politický svazek proti císaři a navázal spojení se Švýcary. Teologické rozdíly mezi Lutherem a Zwinglim měly být odstraněny na <b>náboženské rozpravě v Marburgu</b> (1529). V otázce Večeře Páně se reformátoři neshodli: Luther trval na reálné přítomnosti Kristově (Toto jest tělo mé), zatímco Zwingli chápal slovo <i>jest</i> pouze signifikativně (= to znamená). K uzavření spolku tedy nedošlo.</p>

  <h3 id="toc_2">3. Augsburský říšský sněm roku 1530</h3>

  <p>Mezitím se však Karel V. po devítileté nepřítomnosti vrátil do Německa a chtěl řešit otázku církve. Náboženské rozpory se měly pokojně projednat a měla se konat porada o reformách. Pro novověrce vypracoval Lutherův kolega a přítel Filip Melanchthon (1497-1560) vyznání víry, které nabylo pod jménem <i>Confessio Augustana</i> světově historického významu pro protestantismus; 25. června 1530 bylo předloženo říšskému sněmu. Melanchthon, humanista mezi reformátory, stále nakloněný k dohodě a posilovaný v tom z Freiburgu humanistou Erasmem, vyložil nové učení tak, jako by prakticky takřka neexistovaly rozdíly proti staré církevní nauce. Lidé ještě žili v představě společného základu; jednotu víry a církve nikdo neuváděl zásadně v pochybnost. Tak mohl Melanchthon na konci napsat: Je to úhrnem (<i>in summa</i>) katolické učení; jak je vidět, není v něm nic, co se odchyluje od Písma svatého nebo od katolické, popř. římské církve, pokud je to známo z autorů. Spor se podle něho netýká víry, nýbrž jen několika reformních požadavků, jako znovuzavedení přijímání pod obojí způsobou pro laiky, odstranění placených a soukromých mší, zpovědní povinnosti, postních příkazů, klášterních slibů a biskupské jurisdikce. Papežskému legátovi Campeggiovi, který pobýval v Augsburgu, napsal Melanchthon 26. června: <i>Až dosud ctíme papežství. Nemáme nauku víry odlišnou od římské církve. Zůstaneme věrni Kristu a římské církvi až do posledního dechu, i kdyby nás církev odsoudila, neboť jednotě překážejí pouze nedůležité rozdíly v obřadech.</i></p>

  <p>Tak smířlivý postoj se jevil jako dobrý základ pro opětné sjednocení. Sám císař nebyl nesmiřitelný papeženec, ale v hloubi duše přístupný humanista v Erasmově smyslu, proto nabyl naděje. Zřídil dva výbory ze starověreckých a novověreckých teologů; jejich mluvčími byli Eck a Melanchthon. Z katolické strany bylo jako základna jednám určeno <i>Confutatio Confessionis Augustanae</i> (Zamítnutí augsburské konfese), které vypracovali Eck, Faber a Cochlaeus a přečetli 3. srpna. V diskusích si obě strany dělaly navzájem ústupky. Všechny účastníky ovládal duch Erasmův. Heslem bylo sjednocení za každou cenu, ochota ke krajním kompromisům, omezení vlastních požadavku na minimum. Toto mínění zastával i císař. Nakonec zůstalo sporných jen pět bodů: kalich pro laiky, kněžské manželství, řeholní sliby, navrácení církevního majetku, který mezitím zabrala protestantská knížata, a obětní charakter mše sv. (jak jej vyjadřuje mešní kánon).</p>

  <p>První čtyři body se týkaly církevní disciplíny, jen poslední bod se vztahoval na víru. Velká ochota katolické strany k ústupkům se dá nejlépe poznat z toho, že císař 14. září 1530 vyslal ke Campeggiovi delegaci s prosbou, zda by mohl souhlasit, aby se protestantům ustoupilo i v posledních uvedených sporných bodech. Papežský legát odmítl; ale v Římě, kam o tom referoval, rozvažovali. Papež Klement se tázal o radu kardinála Kajetána, jednoho z největších teologů té doby. Kardinál odpověděl zásadně kladně, co se týče laického kalicha a kněžského manželství, protože se to týká jenom disciplíny, nikoli víry; ale měl by o tom rozhodnout příští koncil. Teď se obě tyto otázky staly důležitým předmětem veřejné diskuse. Melanchthon prohlásil, že kdyby se ustoupilo ještě alespoň v těchto dvou bodech, nic by nepřekáželo opětnému sjednocení; proto si císařská politika vzala za úkol vymoci na Římu oba dva ústupky. Ale čas a příležitost se jimi zabývat našel teprve tridentský koncil r. 1563. Když pak byl povolen kalich laikům, bylo už třicet let zpoždění.</p>

  <p>V Augsburgu r. 1520 k dohodě nedošlo. Vládl tam duch Melanchthonův a Erasmův, nikoli Lutherův. Luther byl stižen klatbou, a proto se říšského sněmu nesměl zúčastnit; velmi důkladně však sledoval průběh jednání z hradu Koburgu a působil neustále písemně na své stoupence. Melanchthonovi tvrdě vytýkal ústupnost. Zásadně odmítal jakýkoli dialog. Saskému kurfiřtovi napsal 26. srpna do Augsburgu: <i>Vůbec se mi nelíbí vyjednávání o jednotě nauky, neboť je nemožná, nechce-li se papež vzdát svého papežství. Pro nás bylo dosti na tom, že jsme vydali počet</i> ze <i>své víry a prosili o mír; což doufáme, že je obrátíme k pravdě?</i> Zasahování na dálku z Koburgu (Luther) bylo silnější než vliv z Freiburgu (Erasmus). Lanckrabě Filip opustil na znamení protestu Augsburg již počátkem srpna. Melanchthon znejistěl. Vyjednávání ztroskotala. Základnu pro sjednocení neposkytla ani <i>Ratio fidei</i>, kterou předložil Zwingli, ani <i>Vyznání čtyř měst</i> Štrasburku, Kostnice, Memmingen a Lindavy (<i>Confessio Tetrapolitana</i>). Závěr říšského sněmu 23. září 1530 prohlásil vyjednávání o náboženství za ukončená a požadoval od protestantů, aby do 15. dubna 1531 projevili v dosud otevřených sporných bodech souhlas s katolickou naukou. Opětně se odkazovalo na koncil, který se očekával v příštím roce. Evangeličtí stavové znovu protestovali proti usnesení říšského sněmu.</p>

  <p>Je otázka, zda obnova jednoty na základě augsburské konfese byla vůbec možná. Vždyť Melanchthon - záměrně či nevědomky - prostě vynechal velmi důležité rozporné body v nauce, jako byla svoboda vůle, přeměna podstaty (transsubstanciace) při mši sv., ospravedlnění (pouhou vírou), božské odůvodnění primátu (z Mt 16,18), úcta svatých, očistec, odpustky a mnohé jiné. Celý průběh jednání nadto ukazoval, že <i>Confessio Augustana</i> neodpovídá názorům Lutherovým, ani evangelických stavů, ačkoliv ji podepsali. V podstatě byla dílem Melanchthonovým. Jak to, že se přesto stala oficiálním vyznáním víry a trvalým dokumentem evangelické nauky, který je ve formě prěpracované Melanchthonem r. 1540 (<i>Variata</i>) závazný až dodnes pro evangelické faráře? Na to je nesnadno odpovědět. Jistě podporovala neodpovědně iluzi, že může být základnou sjednocení a že diference nejsou veliké. Na tom stavěla zvláště katolická zprostředkující strana, která až do 60. let neúnavně usilovala v duchu Erasmově o sjednocení a domnívala se, že augsburskou konfesi je možno brát za skutečnou základnu jednání. Její matoucí působení velmi škodilo v následující době zvláště katolické církvi.</p>

  <h3 id="toc_3">4. Od rozprav o unii do augsburského náboženského míru roku 1555</h3>

  <p>K provedení usnesení říšského sněmu císař opět neměl ani čas, ani moc. Za nejnaléhavější úkol univerzálního císařství považoval nyní zarazit postup Turků na Balkáně; ti v září 1529 pronikli až k Vídni. Aby dosáhl pomoci protestantských knížat, která se r. 1531 spojila ve šmalkaldskou jednotu, smluvil s nimi příměří ve věcech víry až do koncilu (norimberský náboženský mír r. 1532). Otázka koncilu však byla stále odkládána; proto došlo na frankfurtské schůzce (10. 4. 1539) znovu k dohodě: ukončit roztržku v Německu náboženskými rozpravami mezi teology a laiky. Císař netoužil po ničem více než po dorozumění. Sám jmenoval účastníky rozpravy (kolokventy): za katolíky Johanna Groppera, Julia Pfluga a Johanna Ecka, za protestanty Melanchthona, Butzera a Pistoria, vesměs muže velmi nakloněné dohodě; i tuhý protivník Lutherův Eck se stal nyní ústupnějším. Po přípravných rozpravách v Hagenau (12. 6. 1540) a Wormsu (28. 10.1540) se jednalo na říšském sněmu v Řezně, který byl zahájen 5. dubna 1541. Živě se jednání účastnil ušlechtilý kardinál Contarini, předák reformní strany v Římě; byl by býval ochoten povolit protestantům kněžské manželství a laický kalich. Snahy o sjednocení však ztroskotaly na učení o svátostech a o církvi. Jednání opět torpédovali Luther a poprvé i Kalvín, který se zdržoval ve Štrasburku. <i>Řezenská kniha</i>, ve které byly shrnuty výsledky, upadla nakonec v nemilost u obou stran. Karel V. byl bohatší o trpkou zkušenost. Od r. 1543 mu bylo jasné, že nyní už mohou rozhodnout jen zbraně. Chtěl jednotu vynutit.</p>

  <p>Po porážce vévody Viléma z Kleve, který si činil nárok na Geldem (mír ve Venlo v září 1543) a po pátém vítězství nad francouzským Františkem I. (mír v Crépy v září 1544) měl císař volné ruce. Tu mu vnitropolitické poměry poskytly podnět, aby vypověděl válku šmalkaldskému spolku. Kurfiřtské Sasko a Hesensko přepadly r. 1542 brunšvického vévodu Jindřicha, rozhodného stoupence císařova a staré církve, a zaváděly v jeho zemi násilím reformaci. Když Jindřich při marném pokusu dobýt zpátky své vévodství upadl r. 1545 do jejich rukou, zakročil císař jako strážce pořádku. Nebyl ještě vyzbrojen a šmalkaldští už začali válečné akce. Císaři se podařilo úplně je porazit v bitvě u Mühlbergu na Labi 24. 4. 1547; byl to mistrovský diplomatický a vojenský kousek; lanckrabě hesenský Filip a kurfiřt Jan Fridricha, náčelníci protestantů, upadli do císařského zajetí. Císař byl konečně pánem situace. K vojenským úspěchům přistoupila okolnost, že právě nyní zemřeli hlavní císařovi odpůrci: 18. února 1546 Martin Luther v Eislebenu, 28. ledna 1547 anglický král Jindřich VIII. a 31. března 1547 francouzský František I.</p>

  <p>Jenom s papežem byl Karel V. právě teď v největších rozporech. Papež Pavel III. ho opustil v největší nouzi za šmalkaldské války; a když nyní chtěl císař dát náboženskou otázku rozhodnout na koncilu, přeložil proti vůli císařově koncil z německého říšského města Tridentu do papežského města Bologne; tím zmařil Karlovy plány, neboť císař věděl, že nikdy nepřiměje protestanty, aby do Bologne přišli.</p>

  <p>Karel se tedy rozhodl uspořádat německý náboženský problém sám. Na „obrněném sněmu” v Augsburgu r. 1547 (1. 9.) dekretoval řešení podle své vůle. <b>Augsburský interim</b> z 30.5.1548, vypracovaný erasmovskými teology obou vyznání, měl platit prozatím (= <i>interim</i>) až do konečné úpravy na koncilu. Dovoloval protestantům kalich pro laiky a kněžské manželství; co do nauky však byl katolický, i když ve formulacích umírněný. Pro katolíky byla schválena jiná, zvláštní formule reformy, která oba ústupky neobsahovala. Proti všemu očekávání narazilo provádění obou nařízení na velké potíže. Nespokojeni byli protestanté i katolíci. Vzrůstal odpor proti císaři; projevoval se v obou vyznáních. K tomu přistupovaly politické důvody; došlo k tzv. <i>revoluci knížat</i>, v jejímž čele stál mladý Mořic Saský, císařův důvěrník, o jehož věrnosti byl přesvědčen. Mořic si zajistil krytí týlu a peníze vlastizrádnou úmluvou (1552) s francouzským králem Jindřichem II., jemuž za to vydal říšská města Mety, Toul, Verdun a Cambrai; pak přepadl zcela překvapeného císaře v Innsbrucku. Karlovi se v posledním okamžiku podařilo uprchnout do Willachu v Korutanech. Koncil, který se shromáždil k 2. zasedání v Tridentu, se rozprchl.</p>

  <p>Tato zrada a zhroucení všech plánů byly pro císaře velikou ranou. Nebyl s to vzchopit se v Německu k novým činům. Uspořádání německé náboženské otázky přenechal svému bratru Ferdinandovi; ten uzavřel s povstalci r. 1552 <b>pasovskou úmluvu</b>; v ní si obě náboženské strany zajišťovaly vzájemnou toleranci. Ferdinand vedl také jednání na říšském sněmu v Augsburgu (který ještě svolal Karel V.); jednání skončila <b>náboženským mírem augsburským</b> 25. 9. 1555. Napříště měli být katolíci a luteráni v Německu rovnoprávní. (Zwingliáni, kalvinisté, novokřtěnci atd. byli vyloučeni; dostali rovnoprávnost teprve vestfálským mírem r. 1648.) Zeměpáni (vrchnosti) mohli svobodně určovat vyznání ve svém teritoriu (<i>cuius regio, eius religio</i>), Poddaným naopak nebylo přiznáno právo zvolit si náboženství, směli se nanejvýš vystěhovat. Mezi katolickými stavy a Ferdinandem byla dohodnuta tzv. <i>duchovní výhrada</i> (protestanté ji neschválili); podle ní, chtěl-li v duchovním teritoriu (biskupském knížectví nebo opatství) vládnoucí biskup nebo opat přestoupit k protestantismu, mohl tak učinit jen za svou osobu, ale musel se vzdát církevního úřadu i vlády a povolit kapitule zvolit katolického nástupce. Naopak zajistil Ferdinand duchovním knížatům, kteří již byli protestanté, další držení jejich území (<i>declaratio Ferdinandea</i>), proti čemuž zas protestovali katolíci. V konfesionálně smíšených říšských městech měla vládnout parita.</p>

  <p>Tím bylo rozštěpení Německa utvrzeno. Ze sporného výkladu augsburského míru vznikaly stálé diference. Začalo období náboženských válek. Vznikla strašlivá třicetiletá válka (1618-1648), která učinila Německo (vlastně střední Evropu) rejdištěm cizích vojsk a nakonec pustinou.</p>

  <p>Luterství se rychle dále rozšiřovalo. Okolo r. 1560 až 1570 byly protestantské asi dvě třetiny Německa. Protestantství proniklo také do Polska, do Uher, Čech a rakouských zemí, neovládlo je ovšem (s výjimkou Čech) ve větším rozsahu. Jen skandinávské země se přiklonily k luterství beze zbytku.</p>

  <h3 id="toc_4">5. Shrnutí</h3>

  <p>Vrátíme-li se k Wormsu z r. 1521 jako k výchozí pozici, vidíme, že wittenberský mnich zvítězil. Císař ztroskotal, jednota církve a křesťanského Západu byla tatam!</p>

  <p><b>Luther</b> se až do konce se stravující oddaností věnoval svému dílu. Zůstal náboženským vůdcem a prorokem svého hnutí. Nebyl však světec. Na jeho charakter vrhá temné stíny s lety přibývající osobní podrážděnost, paličatost, bezpříkladná hrubost a neotesanost, se kterou napadal kdekoho, přátele i nepřátele. S urážlivou příkrostí si osoboval, jako „nový papež protestantismu”, nesmyslnou učitelskou autoritu, kterou upíral římskému papeži. V prorockém sebevědomí, často groteskně vystupňovaném, ztotožňoval bez rozpaků sebe a své dílo s vůlí Boha a Ježíše Krista. Všechno nepřátelské bylo pro něho dílem ďáblovým. Vášnivá nenávist, kterou šířil v posledních spisech, se už nedá omluvit ani dobovým „grobiánstvím”. Byly to spisy <i>Wider Hans Worst</i> (Proti Hanswurstovi - 1541), <i>Wider das Papsttum zu Rom, vom Teufel gestiftet</i> (Proti římskému papežství, založenému od ďábla - 1545) a <i>Abbildung des Papsttums</i> (Vyobrazení papežství - 1545), rovněž <i>Von den Juden und ihren Lügen</i> (Proti židům a jejich lžím - 1542) a další protižidovská díla z posledních let. Co teprve říci, když se vyjadřoval nejvulgárnějšími slovy o mši sv., o řeholním životě a jiných věcech, které mu kdysi byly posvátné a mnoha jiným lidem posvátnými zůstaly! Po jemné, čisté religiozitě mladých let už tu není ani stopy. A přece zůstával stále týž. Jeho příkladná smrt 18.2. 1546 svědčí o hlubokém vztahu k Bohu.</p>

  <p>Zcela jinak tomu bylo s císařem. Sám měl pocit, že naprosto ztroskotal, jeho úřední funkcí bylo střežit a chránit; byl přece ochráncem posvátného řádu v církvi a ve světě. Bylo mu svěřeno západní křesťanstvo, snažil se zajistit jednotu, a tím i mír mezi křesťanskými národy, <i>pax christianitatis</i>. Ale jeho moc na to nestačila. Reformátor Luther, „nejkřesťanštější” král francouzský František I., a což bylo nejtragičtější, papežové mu odepřeli pomoc. Tak stál Karel sám. <i>Christianitas afflicta</i> (H. Lutz), ubohé, soužené křesťanstvo! Poslední léta Karla V. jsou poznamenána touto tragikou. Nakonec se ještě dostal do konfliktu s fanatickým papežem Pavlem IV. (1555-59), jehož nedůstojnému nepotismu a omezené protihabsburské politice v Itálii překážel. Když papež válku (1556/1557) proti Karlovi a jeho synu Filipovi II. dokonce ještě prohlásil za křížové tažení k záchraně křesťanstva, byla míra naplněna. Vévoda z Alby učinil sice válečným choutkám papežovým v Itálii rychlý konec, ale vnitřní síla Karlova byla těmito neúspěchy a zklamáním zlomena. K smrti vyčerpaný se postaral o svůj rod: 25. 10. 1555 postoupil synu Filipovi II. Nizozemí, 16.1.1556 také španělskou říši; bratru Ferdinandovi odstoupil písemně 12.9. 1556 císařství. Pak se stáhl jako politický ztroskotanec z politického jeviště do soukromého života ve Španělsku. Připravoval se na smrt v sídle svého stáří u kláštera San Yuste (v západním Španělsku) a 21. 9. 1558 se rozloučil s tímto světem, v hlubokém míru s Bohem. Nepochyboval o církvi, jejíž příliš lidskou stránku zakusil víc než kdo jiný. I když zklamali jednotlivci, zvláště papežové, byl pro něho jejich úřad vždy posvátným; viděl v nich božský úřad a náměstnictví Kristovo. Celý život strávil ve službě jednoty.</p>

  <p><i>Karel V. patří k velikánům dějin, kteří nutně měli na konci života tísnivé vědomí, že zápasili nadarmo, že nedosáhli svého velkého cíle, a kteří přece, jak říká Jacob Burckhardt, jsou v dějinách „nenahraditelní”, neboť světově historicky důležitý tridentský koncil je bez Karla V. nemyslitelný</i> (H. Jedin).</p>

  <p>Luther a Karel V.! Není koneckonců nutno posuzovat je podle toho, čím byli pro církev? Lutherovo dílo stojí a padá s <i>právem nebo neprávem na vzpouru Proti církvi</i> (Lortz). Karlův zápas o zachování jednoty a velice potřebnou vnitřní reformu církve vyústil v tridentském koncilu; za to, že se konal, vděčí Karlu V. Tak se na konci jeho života přece uskutečnila největší událost novějšíh církevních dějin, obnova církve tridentským koncilem. Než se k němu °brátíme, pojednejme ještě o ostatních reformátorských hnutích.</p>

</body>

</html>