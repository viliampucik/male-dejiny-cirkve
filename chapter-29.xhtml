<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h2>§ 29 KŘIŽÁCKÉ HNUTÍ</h2>

  <p>Náboženská podstata křižáckých výprav se nedá popírat. Toto hnutí vzniklo z nového vědomí křesťanské pospolitosti Západu, probuzeného gregoriánskou reformou. V křižáckých taženích se však kromě toho silně uplatňovala rytířská touha po velkých činech. Občas se však vybíjela ve zcela nekřesťanském opojení krví a učinila z křižáckých výprav nejkrutější události středověku. Oba fenomény je třeba vidět střízlivě vedle sebe, aniž mezi nimi vždycky docházelo k vnitřnímu vyrovnání.</p>

  <h3 id="toc_1">1. Křížové výpravy</h3>

  <p>Západoevropské rytířstvo zprvu chápalo myšlenku znovudobytí Svaté země a boje proti islámu hluboce křesťansky a v misijním smyslu. Dobytí Jeruzaléma Turky (1071) a trpké stížnosti poutníků na rozmanité překážky, které zakoušeli od nových pánů Svaté země, působily jako apel na obecně křesťanské svědomí. Když se navíc mimoto nepřátelský tlak na Konstantinopol stal hrozivým a císař Alexius I. (1081-1118) poslal do Říma naléhavou žádost, aby mu západní křesťanstvo pomohlo, zazněla výzva papeže Urbana II. (1088-1099) na synodách v Piacenze a v Clermontu r. 1095, adresovaná latinskémukřesťanstvu, a probudila nesmírnou energii. Všechny národy křesťanského Západu spojila přes všechny národní přehrady velká křesťanská idea: jít na pomoc východním křesťanům a vyrvat mohamedánům zemi, kde žil Kristus a přinesl nám spásu. Plamenným zvoláním „Bůh to chce” strhl papež široké zástupy a sám se postavil do čela hnutí. Právě v té době byli císař Jindřich IV. i francouzský král Filip I. stiženi klatbou, a tedy mimo křesťanské společenství. Tak připadlo vůdcovství v tomto celozápadním hnutí papežům, sotva</p>

  <p>50 roků po tom, co císař Jindřich III. na synodě v Sutri (1046) pozvedl totéž papežství z úpadku a znovu je vrátil jeho univerzálnímu významu. Papežská výzva měla netušený ohlas. Rozpoutala masové náboženské hnutí, které přes mnohé zvraty zůstalo živé po celá staletí a ztratilo svou zažehující sílu teprve při rozpadu západoevropské jednoty a koncem vrcholného středověku.</p>

  <p><b>1. křížová výprava: 1096-1109.</b> Před vlastní křížovou výpravou propuklo neorganizované a nedomyšlené tažení selských zástupů. Když procházely Porýním, rozpoutaly ve svém vzrušení krvavé pogromy proti Židům. Také na další cestě Balkánem se nespořádané houfy dopouštěly četných násilností na domácím obyvatelstvu, takže se byzantský císař zdráhal vpustit je do města. Většinou zahynuly cestou. Část z nich pod vedením hlasatele křížové výpravy poustevníka Petra Amienského dosáhla Malé Asie. Při prvním útoku Seldžuků byly tyto skupiny zcela potřeny a zničeny.</p>

  <p>Hlavní voj rytířstva, skoro výhradně z románských zemí, dorazil rozličnými cestami do Konstantinopole. Jeho náčelníky byli knížata Raimund z Toulouse, Gottfried z Bouillonu s bratry Balduinem a Eustachem a Norman Bohemund z Tarentu. Po obrovských útrapách a mnoha urputných, krvavých bojích se jim v červenci 1099 podařilo dobýt Jeruzalém. Ale jejich hrdinské úsilí těžce zatížil krvavý masakr, který tam rozpoutali. Soudobé prameny ukazují, jak k těmto násilnostem, při nichž se nešetřilo ani žen, ani dětí, ani starců, došlo: nesmírná námaha při tažení vyprahlými kamenitými pouštěmi a neustálé zákeřné přepady způsobily rytířům neobyčejně veliké ztráty a vyžádaly si obrovskou daň krve; nastřádané rozhořčení a předrážděnost propukly při útoku na Svaté město v naprosto nekřesťanském masakru „nevěřících”. Z hlediska evangelia je zajisté nelze omluvit. K takovým násilnostem, pramenícím z lidské mravní bídy, docházelo při křižáckých výpravách k jejich těžké hanbě neustále i později. Kdo však může posoudit, co se odehrálo v těchto drsných a duchovně téměř nevzdělaných válečnících, když se v nich náboženské zanícení mísilo s neúprosným bojem na život a na smrt?</p>

  <p>Výsledkem první křížové výpravy bylo založení křesťanského království jeruzalémského. Bylo zřízeno podle francouzského vzoru jako lenní stát s menšími křižáckými státy: knížectvím antiochijským a hrabstvími edesským a tripolským. Gottfried z Bouillonu byl zvolen prvním <i>ochráncem Božího hrobu</i>. Roku 1099 porazil egyptského sultána u Askalonu. Po něm následoval jeho bratr Balduin I. (1100-1118), který přijal titul jeruzalémského krále. Největšího rozsahu nabylo království za vlády Fulca z Anjou (1131-1143).</p>

  <p><b>2. křížová výprava: 1147-1149.</b> O její uskutečnění se zasazoval zvláště Bernard z Clairvaux a získal pro ni dva krále: francouzského a německého (Konráda III.). Výprava skončila hroznou katastrofou německo-francouzského vojska, jež Turci potřeli v několika bitvách. - V roce 1187 byl Jeruzalém zase ztracen.</p>

  <p><b>3. křížová výprava: 1189-1192.</b> Mocné, dobře organizované a vyzbrojené křižácké vojsko vyrazilo na Východ pod vedením císaře Fridricha Barbarossy, aby dobylo nazpět Svaté město. U Ikonia dosáhlo skvělého vítězství nad Turky. Když však starý císař r. 1190 utonul v řece Salefu, nedokázalo vojsko bez vůdce vybojovat další úspěchy. Anglický král Richard Lví srdce a francouzský král Filip II. nebyli s to znovu dobýt Jeruzalém; uzavřeli však v r. 1192 se sultánem Saladinem příměří, které křesťanským poutníkům zaručovalo nerušenou návštěvu Jeruzaléma.</p>

  <p><b>4. křížová výprava: 1202-1204.</b> Vyzval k ní papež Inocenc III.; k tomuto podniku se naposledy shromáždilo celé západní křesťanstvo. Působením sobeckých obchodních zájmů Benátčanů výprava zamířila proti vůli papeže do Konstantinopole a zasáhla do vnitropolitických zmatků v Byzanci. Po prvním dobytí města (17.7.1203) bylo dohodnuto opětovné sjednocení řecké církve s latinskou. Když tato úmluva nebyla dodržena, křižáci dobyli město podruhé (13. 4.1204), strašlivě ho přitom vyplenili a zpustošili a zřídili tam tzv. latinské císařství, které existovalo až do r. 1261. Tento hrubý a neodpovědný postup ještě více prohloubil trhlinu mezi východní a západní církví a učinil ji nenapravitelnou. Unie se neuskutečnila.</p>

  <p>Neúspěšnost a nesmyslnost tohoto podnikání vzbudily na Západě pochybnost, zda se má pokračovat v ozbrojených křižáckých taženích bojovníků. Sířila se myšlenka, že Bůh použije spíše bezbranných panen a dětí než krvelačných válečníků. Tak došlo r. 1212 ke křížové výpravě dětí, pro nás tak nepochopitelné. Do Svaté země se vydalo tisíce hochů a dívek z Francie a Německa pod vedením dvou dětí: francouzského pasáčka Štěpána a desetiletého Mikuláše z Kolína. Jak se dalo čekat, skončil blouznivý podnik strašlivou tragédií. Tažení se rozpadlo již v Itálii. Mnozí se už nedostali dále. Podvodníci surově zneužívali dívek. Zbytek, který se shromáždil k přepravě v Marseille a Brindisi, prodali zločinní loďaři v Alexandrii do otroctví; byl to <i>příšerný obraz, který vypadá jako zlomyslná karikatura</i> myšlenky křížových výprav; je ho snad možno pochopit z <i>ducha doby a z toho, že se křižácké nadšení posunulo do jiných sociálních vrstev a věkových stupňů</i> (Waas). Zdravé jádro křižácké myšlenky ukázal později sv. František v Assisi, totiž nahradit násilné dobývání a podrobení pokojnou misijní činností. Vyhledal osobně u Damietty sultána, aby mu přinesl poselství evangelia. Jeho kázání sice nemělo úspěch a nepřátelská vojska se nadále krvavě potírala - při dobytí Damietty r. 1219 křesťany došlo ve městě k strašlivému vraždění, když však později upadli titíž křesťané do zajetí, sultán s nimi jednal velkomyslně a ušetřil je - tehdy však začalo pokojné misijní působení františkánů ve Svaté zemi.</p>

  <p><b>5. křížová výprava: 1228/1229.</b> Byl to soukromý podnik císaře Fridricha II., který byl mimoto v klatbě. Vyjednáváním s egyptským sultánem dosáhl toho, že Jeruzalém byl navrácen křesťanům. Roku 1244 však bylo Svaté město definitivně ztraceno.</p>

  <p><b>6. křížová výprava: 1248-1254.</b> Francouzský král Ludvík IX. Svatý chtěl nejprve porazit Egypt a potom dobýt Svaté země. V dubnu 1250 bylo francouzské vojsko u Káhiry úplně poraženo a spolu s králem zajato. Roku 1270 Ludvík znovu podnikl křížovou výpravu, ale i ta ztroskotala. Velká doba minula. Roku 1291 křesťané ztratili Akkon a zanikl poslední zbytek křižáckých států.</p>

  <h3 id="toc_2">2. Rytířské řády</h3>

  <p>Z hluboké náboženské dynamiky, která vedla ke vzniku křižáckého hnutí, se zrodil jeden z nejpodivnějších středověkých jevů, rytířské řády. Tři velké rytířské řády vznikly z bezprostředních zážitků křižáckých výprav ve Svaté zemi. Kromě obvyklých řeholních slibů chudoby, čistoty a poslušnosti přijali závazek sloužit vyčerpaným a nemocným poutníkům a chránit posvátná místa proti nevěřícím.</p>

  <p>Rád johanitů byl založen v r. 1099 jako bratrstvo u špitálu sv. Jana v Jeruzalémě a r. 1120 se přeměnil v řád. (Šat: černý plášť s bílým křížem.) V r. 1291 bylo sídlo řádu přeloženo na Kypr, pak na Rhodos (1309) a konečně (1530) na Maltu; podle toho dostal název „maltézský řád”.</p>

  <p><b>Rád templářů</b> založilo osm francouzských rytířů asi r. 1118 u chrámu (templu) Šalomounova, odtud „templáři”. (Šat: bílý plášť s červeným křížem.) Roku 1291 byl řád rovněž přeložen na Kypr, 1311/1312 padl za oběť intrikám francouzského krále Filipa Sličného a byl na koncilu ve Vienne zrušen.</p>

  <p><b>Německý řád</b> byl založen v r. 1189/1190 brémskými a lübeckými měšťany jako špitální bratrstvo a 1198 přeměněn v rytířský řád. Za velmistra </p>

  <p>Hermanna ze Salzy (1210-1239) přeložil své působiště a brzy nato i sídlo do Prus (Marienburg = Malborg od r. 1309). Od té doby bylo jeho úkolem šíření křesťanství v oblasti Baltského moře a založení řádového státu. (Šat: bílý plášť s černým křížem.) Roku 1525 velmistr Albrecht Braniborský uchvátil toto území pro sebe a přeměnil je ve světské protestantské vévodství.</p>

  <h3 id="toc_3">3. Význam křižáckého hnutí</h3>

  <p>Celkový význam křižáckého hnutí je sporný. I když vojenský úspěch byl nepatrný vzhledem k velkým obětem krve a energie, nelze přehlížet jeho ideální zisk. Výpravy mocně posílily vědomí západního společenství, rozšířily evropský obzor a stykem s byzantskou a orientální, zvláště islámskou kulturou, podpořily rozvoj vědy. Nastala živá výměna všech civilizačních a hospodářských statků; bez tohoto setkání s Orientem je nemyslitelný skvělý vzestup západní scholastické filozofie a teologie.</p>

  <p>Nejhlouběji a nejtrvaleji zapůsobilo křižácké hnutí na západní zbožnost. Křižáci, kteří se vydávali na výpravy a vraceli se z nich, brali na sebe kříž kvůli Kristu, snášeli nekonečná nebezpečí a útrapy a v nábožném putování (<i>peregrinatio religiosa</i>) prožívali chudý život Vykupitele nesoucího kříž, uplatňovali pak i doma myšlenku následování Krista v chudobě a kajícnosti. Místo raně středověkého společného náboženského prožívání nastupovala zcela osobní zbožnost. Lidé četli Písmo sv. s novým pohledem. Probudilo se hnutí chudoby.</p>

</body>

</html>