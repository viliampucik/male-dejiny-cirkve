<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h2>§ 30 HNUTÍ CHUDOBY, HEREZE A INKVIZICE</h2>

  <h3 id="toc_1">1. Biblicismus a následování Krista</h3>

  <p>Již řeholní reformy 10.-11. stol. požadovaly návrat k apoštolské chudobě prvotní církve. <i>Vita apostolica</i> byla těsně spojena s ideálem vést podle vzoru Krista a jeho apoštolů život chudého potulného kazatele. Pod dojmem křížových výprav se touha po takovém životě rozrostla přímo v lidové hnutí, které se zmocnilo Západu. Nejen navrátilcům ze Svaté země, ale i těm, kdo zůstali doma, tanul živě na mysli obraz chudého Spasitele a rozněcoval je k napodobení. Lidé se zajímali o evangelium. Řeholníci a klerikové se věnovali četbě Písma, ale i prostí laici se sdružovali v malé kroužky a dávali si předčítat a vykládat Bibli. Chtěli poznat život Krista a apoštolů bezprostředně z Písma. Křesťanský lid doslova hladověl po slovu Božím. Přicházel houfně odevšad, aby slyšel slavné kazatele jako byl Bernard z Clairvaux nebo Norbert.</p>

  <p>Ze srovnání chudého života Ježíšova s existujícími poměry se ovšem snadno mohl vyvinout odpor k institucionální církvi. Středověká církev byla bohatá, nejen v Německu, kde biskupové byli knížaty, ale i ve Francii, Anglii a v Itálii. Biskupství a opatství byla všude v rukou šlechticů a velmožů. Klérus určoval duchovní život. Byl velmi těsně spojen s feudálními pány. Nyní však ve vzkvétajících městech vyrůstalo sebevědomé měšťanstvo, které se už nepodřizovalo bezvýhradně vedení duchovních. V církvi se probudil laik a chtěl si sám vytvářet úsudek o náboženských otázkách. Sáhl tedy k Bibli. Pokud se toto hledání rozvíjelo v rámci církve a sloužilo vážné vnitřní reformě, mohlo se projevovat blahodárně. Existovalo však nebezpečí, že se spojí s heretickými a proticírkevními myšlenkami a dojde k neblahým důsledkům. Bylo tedy otázkou, zda se církvi podaří toto hnutí podchytit, nebo zda se obrátí proti ní.</p>

  <p>Horlivý stoupenec reformy Tanchelm, který se postavil proti jakémukoli majetku kleriků a důtklivě káral světský život duchovenstva, skončil tím, že spiritualisticky potíral hierarchii a svátostnou církev. Zavrhoval také eucharistii. Roku 1115 jej lid ubil. Ale jeho bludy působily dále. Roku 1124 kázal proti nim Norbert u Antverp. Také radikální italský kazatel pokání Arnold z Brescie požadoval chudou církev bez majetku a silně kritizoval papežství. Když se dal zatáhnout do politických pletich města Říma, ocitl se v soukolí vysoké politiky. Císař Fridrich Barbarossa ho dal v r. 1155 popravit. Jeho stoupenci, „arnoldisté”, přešli později namnoze k valdenským a katarům.</p>

  <p>Valdenští odvozují svůj původ od bohatého lyonského kupce Petra Valdese. Kolem r. 1173/1176 objevil při četbě Matoušova evangelia (10,5n.) ideál chudoby. Rozdal svůj majetek a oddal se apoštolátu přísné chudoby a hlásání pokání. Jeho stoupenci se nazývali „Kristovi chudí” nebo „lyonstí chudí”. Jejich jistě dobře míněné kázání, které se nevyhýbalo přehánění a tvrdé kritice existujících poměrů, skrývalo v sobě nebezpečí pro víru. Lyonský biskup jim kázání zakázal, neboť jako laici nejsou kvalifikovaní mluvit o otázkách víry. Valdes se obrátil na papeže. Přišel na 3. lateránský koncil r. 1179. Alexander II. pochválil jeho ideál chudoby a povolil mu kázat Pouze pokání, jestliže se zdrží jakéhokoli hlásání víry. Tato podmínka byla široká a neurčitá. S výtkou, že tu podmínku nedodržel, zakázal mu biskup kázání podruhé. Valdes se znovu obrátil do Říma. Ale tentokrát Lucius III. reagoval ostře. Roku 1184 mu zakázal jakoukoli kazatelskou činnost a káral celé jeho hnutí, jež mezitím nabylo radikální podoby.</p>

  <p>Teď se postavil na odpor Valdes. Odvolával se na své vnitřní povolání a osobní poslání, svěřené mu Kristem. Jen ten prý má právo hlásat Krista, kdo se všeho vzdal a žije v naprosté chudobě. Papež odpověděl exkomunikací a pronásledováním. Hnutí, zatlačené do podzemí, se stávalo stále více nepřátelským církvi a vstřebávalo do sebe bludné nauky. Valdes zemřel okolo r. 1217. Zbytky jeho hnutí a název přešly později na italské protestanty.</p>

  <p>Kolem r. 1170 se objevily poprvé v Belgii a Nizozemí bekyně, zbožné ženy, které se věnovaly modlitbě a čtení Písma, zabývaly se ruční prací, péčí o nemocné a náboženským vyučováním dívek; žily společně bez skutečných řádových slibů v tzv. domech bekyň. Oddávaly se pro Krista zcela činné lásce k bližnímu. V okolí Milána se sdružovali soukeníci v podobná náboženská společenstva humiliátů. Po vzoru prvokřesťanského společenství lásky (Sk 2,44) tvořili výrobní družstva, jež zavrhovala veškeré soukromé vlastnictví. Když se také tady začaly projevovat radikálnější tendence, podařilo se r. 1201 Inocencovi III. hnutí církevně podchytit a přivést pod duchovní vedení. Část se spojila v řeholní komunity, které žily podle Augustinovy řehole, část zůstala ve světě, účastnila se však náboženských cvičení těchto klášterů a byla s nimi spjata společenstvím modlitby; byli to předchůdci „třetích řádů”. V roce 1216 bylo v milánské diecézi 150 takových klášterů. Řád se udržel až do roku 1571.</p>

  <h3 id="toc_2">2. Kataři</h3>

  <p>Všechny tyto skupiny měly společný křesťanský základ, hnutí katarů však bylo od základu nekřesťanské, manichejskodualistické. V 9. století byli Byzancí přesídleni na Balkán arménští paulikiáni a přinesli s sebou staré gnostické představy. Ty pak shrnul v soustavu v 1. pol. 10. stol. venkovský kněz Bogomil v Makedonii. Podle něho byl svět stvořen od ďábla, tj. starozákonního zlého Boha, a ten jej ovládá; při tom byly zapuzeny do zlé hmoty i čisté lidské duše. Dobrý Bůh Nového zákona poslal jednoho ze svých andělů, Ježíše Krista, aby lidi poučil, jak se mohou osvobodit a jako čistí (<i>katharoi</i> = kataři, „kacíři”) dosáhnout své skutečné nebeské vlasti. K tomu je nutná askeze a naprostá zdrženlivost od světa. Každý styk se špatnou hmotou člověka znečišťuje, celé stvoření je samo o sobě hříšné. Dokonalí se musí naprosto zdržovat manželství, pohlavního styku a požívání masa, ale též jakékoli ruční práce, hmotného vlastnictví a bohatství.</p>

  <p>Prostřednictvím kočovných obchodníků a vracejících se křižáků pronikly tyto ideje v 12. stol. na Západ a rychle se rozšířily po Německu (Kolín 1143), Anglii, Francii a Itálii. Byly spojovány s některými myšlenkami křesťanskými. Jejich stoupenci se organizovali po způsobu katolické církve, měli svou hierarchii a biskupství. Roku 1167 se konal u Toulouse velký katarský koncil. proti bohaté katolické církvi, obtížené hříšným majetkem, stavěli kataři svou chudou církev, zamítající jakékoli vlastnictví. Tím se velice shodovali s mnoha radikálními horliteli pro reformu, kteří snili o <i>evangelijně chudé církvi</i>, a dařilo se jim v očích prostého lidu představovat své nekřesťanské dualistické pohrdání světem jako ideální obraz křesťanské askeze. Vůbec se považovali za dokonalé křesťany, kteří vedou vzorný asketický život, kdežto katolickou církev označovali jako satanovu synagogu, kněze pranýřovali jako pokrytecké hříšníky a svátosti prohlašovali za dílo ďáblovo.</p>

  <p>Se stejnou rozhodností bojovali proti státu, císaře nazývali náměstkem satanovým a knížata jeho přisluhovači. Kataři byli velmi rozšíření v jižní Francii, zvláště v oblasti města Albi (odtud <i>albigenští</i>); brzy se sblížili s barony, kteří se právě chystali k boji proti francouzskému království. Napětí propuklo v krvavou albigenskou válku (1209-1229), která měla zpola náboženský, zpola politický ráz.</p>

  <h3 id="toc_3">3. Inkvizice</h3>

  <p>Z tohoto dvojího hlediska je třeba pohlížet také na potírání kacířů a na inkvizici. Protože kataři napadali politické a sociální základy křesťanské společnosti právě tak, jako její základy náboženské, účastnily se boje proti nim společně stát i církev. Již r. 1197 prohlásil aragonský král Petr II. katary oficiálně za nepřátele státu a nařídil je upalovat. Francouzský král Ludvík VII. a anglický král Jindřich II. hleděli v r. 1179 přimět 3. lateránský koncil k tvrdým usnesením proti heretikům; měli být trestáni konfiskací majetku a zbavením osobní svobody, v případě nutnosti zkroceni silou zbraní. Lucius III. uzavřel nato s císařem Fridrichem Barbarossou r. 1183 dohodu, podle které ihned po církevní exkomunikaci heretiků měla být nad nimi vyslovena říšská klatba (acht); úřady měly pátrat po kacířích a předávat je světskému soudu k potrestaní. Je zbytečné tázat se, jak dalece se při tom uplatňovaly náboženské nebo politické momenty; svět, který se sám považoval za nábožensko-politickou jednotu, mohl jednat jedině společně, jakmile pozoroval, že jsou ohroženy jeho jednotné křesťanské základy.</p>

  <p>Když pokusy o obrácení albigenských selhaly a r. 1208 byl zavražděn papežský legát, vyzval Inocenc III. r. 1209 ke křížové výpravě proti nim. Dvacet let trvalo nekřesťanské vraždění, které si na obou stranách vyžádalo nesmírné množství prolité krve. Celá města byla vylidněna a celé kraje zpustošeny. Byla při tom zničena provensálská kultura. Navenek se mohlo považovat bludařství za vykořeněné, ale inkvizice měla ještě několik desetiletí plno práce, než opravdu ovládla situaci. Prospěch z toho měla francouzská monarchie. Vyšla z boje vítězně, neboť pod záštitou náboženství se rozhodovalo většinou o politicko-dynastických zájmech.</p>

  <p>Za Inocence III. se inkviziční řízení změnilo v církevní procesní právo; podle něho musela vrchnost v některých případech z moci svého úřadu zakročovat proti hříšníkům a provinilcům; nesměla tedy čekat, až bude někdo obžalován (obžalovací proces), ale musela jej z vlastního podnětu, <i>ex officio</i> (oficiální princip) vypátrat a přivést k soudu. Tento postup proti kacířům vedl r. 1231 k zřízení vlastních papežských inkvizitorů, kteří měli sledovat podezřelé z kacířství. Již v r. 1224 vydali Řehoř IX. a císař Fridrich II. společně zákon proti kacířům pro Lombardii, podle něhož světská vrchnost měla uvěznit kacíře, kterého biskup usvědčil, a zůstal-li tvrdošíjný, popravit jej. Vydání světskému rameni tedy nutně mělo za následek potrestání. Jestliže se při vydání vyslovovala prosba, aby světská moc ušetřila život odsouzeného, byl to jenom <i>krutý formalismus a pouhá fikce</i>. Zdráhala-li se světská moc vykonat rozsudek, propadala sama obžalobě pro podezření z kacířství. Inocenc IV. r. 1253 zplnomocnil inkvizitory, aby podle potřeby vynucovali přiznání na mučidlech.</p>

  <p>Tak začala jedna z nejsmutnějších kapitol církevních dějin. Nelidským praktikám brutálních mučitelů nebyly položeny žádné meze. Bylo prolito mnoho nevinné krve a lidstvo postihla záplava krutosti a utrpení. Vrcholu bylo dosaženo, když se toho <i>hrozného zařízení</i> později použilo ve službě výslovné zaslepenosti, nesmyslné víry v čarodějství. Zaslepení fanatikové přinesli lidem nesmírné strasti ve jménu Ježíše, milosrdného Pána horského kázání a radostného poselství o vykoupení. Můžeme to jen konstatovat s hlubokým studem a zděšením, pochopit to nedovedeme.</p>

  <p>Tážeme-li se přesto, jak k tomu mohlo dojít, je třeba uvážit mnoho věcí. Pro středověkého člověka byl náboženský kacíř zároveň politickým revolucionářem, který napadá základy křesťanské západní společnosti a ohrožuje tím existenci církve i státu. Teologové, především Tomáš Akvinský, sice přímé nucení k víře zavrhovali, ale při velké úctě k pravdě vůbec, a zvláště k náboženské pravdě, nazírané pouze z křesťanského hlediska, se problém, jak zacházet s těmi, kdo tuto pravdu popírají a napadají, nutně jevil jinak než dnes. Existuje jedna objektivní pravda. Poslouží se jí lépe tvrdostí nebo ohleduplnou láskou? Středověký věřící byl přesvědčen o potřebě tvrdosti. I reformátoři, Luther, Melanchthon, a především Kalvín, smýšleli právě tak. Procesy s kacíři a pronásledování čarodějnic byly dlouho do novověku stejně četné a tvrdé ve Wittenbergu a Ženevě jako v Kolíně a Paříži. Odstranilo je teprve osvícenství v 18. století.</p>

  <p>František z Assisi a Dominik však své době ukázali, že existuje i jiný způsob, jak překonávat nebezpečí ve víře a jak hlásat evangelium.</p>

</body>

</html>