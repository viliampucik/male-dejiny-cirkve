<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h2>§ 49 OD BAROKA K OSVÍCENSTVÍ</h2>

  <p>Po době rozkladu způsobeného rozkolem ve víře nastala po Tridentinu zase epocha větší církevní koncentrace. Pro papežství byla reformace krizí a zároveň obratem. Z krušných časů vyšlo posíleno a obnoveno tridentským koncilem. Tím, že koncilní otcové na závěr vložili pokračování reformního díla výslovně do rukou papeže, uznali nejen jeho vedoucí postavení, ale poskytli mu i možnost intenzivnějšího vlivu na život celé církve. Kurie od té doby zasahuje mnohem více než kdykoli předtím do vnitřních poměrů v zemích a diecézích, reformuje, kontroluje a vizituje. Papežská jurisdikční pravomoc vzrostla uvnitř i navenek. K upevnění církevního centralismu značně přispělo nové uspořádání kardinálských kongregací (15), které provedl Sixtus V. (1585-1590); každá z nich dostala určité správní úkoly. Tento centralismus posílilo i zřízení stálých nunciatur v ohniscích církevního života; jejich úředníci, nunciové, byli vybaveni rozsáhlými plnými mocemi.</p>

  <p>Toto soustředění sil bylo zpočátku naprosto nutné, zdravé a úspěšné, pokud trval proces výstavby a obnovy církve. Nutně však naráželo na rostoucí odpor, jakmile už byla obroda církevního života provedena; neboť biskupové a knížata už nepociťovali papežskou podporu jako pomoc, ale jako poručníkování a vodění na šňůře.</p>

  <h3 id="toc_2">1. Proudy v církvi namířené proti centralismu kurie</h3>

  <p>Od 17. století se zvedaly uvnitř církve opoziční síly a není náhodou, že rozhodující impuls dostávaly z Francie. Tato země právě prožívala nesmírný duchovní vzestup, který zachvátil všechny vrstvy obyvatelstva; velmi se rozvíjel zvláště církevně náboženský život. Zároveň se probudil nacionalismus a absolutismus; slavným ztělesněním této Francie byl „král Slunce” Ludvík XIV. (1643/61-1715). Francie nemohla mít pochopení pro římský centralismus, protože byla obrácena příliš sama k sobě.</p>

  <p>Všechna hnutí, která se mezi roky 1600-1800 nejvíce dotýkala církve, vzešla z Francie: galikanismus, státní absolutismus, jansenismus a episkopalismus.</p>

  <p>a) Galikanismus si činil <i>pro ecclesia Gallicana</i> (francouzskou církev) nároky, které citelně omezovaly papežský primát. Jak napsal P. Pithou (Les libertés de l´Eglise gallicane, 1638), francouzským králům náleží právo samostatně svolávat koncily, omezovat jurisdikci papežských nunciů ve Francii, odvolávat se k všeobecnému koncilu i proti papeži a platnost papežských výnosů činit závislou na královském souhlasu (<i>placet</i>). Přední francouzští ministři, kardinálové Richelieu (1624-1642) a Mazarin (1643-1661) se chopili těchto idejí a brzy stanula Francie na pokraji schizmatu. Situaci zostřovaly jansenistické a protiřímské afekty. Tyto protiřímské, nacionálně církevní tendence vyvrcholily za absolutistické vlády Ludvíka XIV. Již r. 1663 nutil pařížský parlament teologickou fakultu k uznání galikánské nauky, že koncil stojí nad papežem (konciliarismus) a že autoritativní papežská učitelská rozhodnutí (ex cathedra) nejsou neomylná. Roku 1682 byly jménem francouzského kněžstva slavnostně vyhlášeny čtyři galikánské články. Ludvík XIV. je sice na papežův protest r. 1693 odvolal, ale v praxi trvaly dále a podržely si ve Francii svůj vliv až od 19. stol. Překonal je teprve 1. vatikánský koncil vyhlášením dogmatu o papežské neomylnosti.</p>

  <p>b) Státní absolutismus zasahoval úplně bezohledně do církevních záležitostí. Omezení papežských práv ve Francii mu bylo jen vítáno; galikanismus mu sloužil.</p>

  <p>c) Jansenismus bylo nebezpečné zmatení; pod zdáním zvláštní zbožnosti a přísnosti zavedl do katolické teologie a zbožnosti jednostranně vyhrocenou augustinovskou nauku o dědičném hříchu a milosti, zčásti pod vlivem kalvinismu. V katolickém převleku se objevilo i kalvinské učení o predestinaci. Zakladatelem jansenismu byl biskup Comelius Jansen († 1638). Z jeho knihy <i>Augustinus</i> bylo několik vět na naléhání jezuitů odsouzeno Římem (již r. 1642, pak 1653 a 1705/1715). Nyní nastal spor o platnost těchto vět a papežského zákazu. Střediskem jansenismu se stal ženský cisterciácký klášter Port-Royal u Versailles, kde zbožné řeholnice pod abatyší Angelikou Amauldovou vedly takřka svátý život, což působilo velmi přitažlivě. Kolem tohoto kláštera se družila skupina učenců, teologů i laiků. Patřili k nim Antoine Arnauld († 1694) a Blaise Pascal († 1662). Vyčítali jezuitům jejich údajně laxní morální teologii. Sami zavedli tak rigoristickou svátostnou praxi, že průměrní věřící byli fakticky od sv. přijímání vyloučeni. Dlouhé spory s Římem je přivedly k zatrpklému odporu k papežství, učinily z nich spojence galikanismu a episkopalismu a zavlekly je do politických sporů. Spor vyvrcholil kolem r. 1700 vystoupením P. Quesnela. Ludvík XIV. ho vypověděl r. 1710 z Francie a nařídil zbořit Port-Royal. Jansenisté se udrželi v Holandsku, kde vytvořili dokonce schizmatickou církev s platně svěcenou hierarchií.</p>

  <p>d) Na omezení plné papežské moci v diecézích mělo zájem i mnoho biskupů. Obránci episkopalismu stavěli proti římskému centralismu samostatnost biskupského úřadu. Také v Německu došlo již v 17. stol. k těžké krizi, za které hrozilo, že německá církev upadne do schizmatu. V 18. stol. shrnul trevírský světící biskup J. Nikolaus von Hontheim pod pseudonymem Justinus Febronius episkopalistické ideje, podepřené konciliaristickými a státně církevními principy, v knize <i>De statu ecclesiae et legitima potestate Romani Pontifici</i> (O stavu církve a legitimní moci římského velekněze -1763). Podle tohoto spisu přísluší papeži jen velmi omezená řídící pravomoc. Místo papežské monarchie musí nastoupit větší počet autonomních církví, které mají být sdruženy v generálním koncilu jako nejvyšším církevním orgánu.</p>

  <p>Tyto ideje, zvané <i>febronianismus</i>, se rychle rozšířily. Němečtí arcibiskupové z Kolína, Trevíru, Mohuče a Salzburgu se spojili v Emské punktaci r. 1786 k společnému postupu proti právě zřízené nunciatuře v Mnichově (1785). Cílem bylo zásadní potlačení papežské plné moci, za jejíhož reprezentanta byl pokládán nuncius.</p>

  <p>Už od poloviny 17. stol. byla vážnost papežství ve veřejném životě národů stále více snižována. V kruhu absolutistických států už nezbýval pro jeho univerzálně církevní jurisdikční nároky žádný prostor. Papežství muselo brzy bezmocně přihlížet, jak v katolických románských zemích Portugalsku, Francii a Neapolsku-Sicílii bylo zahájeno opravdové tažení ke zničení kdysi tak mocného a vysoce zasloužilého jezuitského řádu. Když bourbonské dvory stále bezohledněji požadovaly zrušení řádu a hrozily rozkolem, ba dokonce útokem na církevní stát, nezbylo papeži Klementovi XIV. (1769-1774) nic jiného než se podřídit: 21. července 1773 zrušil jezuitský řád.</p>

  <p>e) Státní církevnictví slavilo největší triumf v katolickém Rakousku, kde císař Josef II. (1780-1790), „osvícený” syn Marie Terezie, použil systému absolutní státní svrchovanosti nad zemskou církví (= josefinismus) k tomu, aby prováděl svémocné reformy, činil si nárok na církevní jurisdikční práva a rušil ve velkém rozsahu kláštery a církevní ústavy. Když Pius VI. (1775-1799) osobně přijel do Vídně, aby intervenoval, zažil trpké zklamání a dostalo se mu dokonce i těžkých urážek. Vážnost papežství byla v této době opět na nejnižším bodě.</p>

  <h3 id="toc_1">2. Osvícenství</h3>

  <p>Evropské země zatím ovládl nových duch, osvícenství. Rozšířilo se z Anglie přes Francii do Německa. Uváděli je sem hlavně filozofové Leibniz (1646-1716), Thomasius (1655-1728) a Wolff (1679-1754). Osvícenství bojovalo jménem rozumu o svobodu ducha a radikálně odmítalo staré tradice. Tisíce let stará představa o světě se hroutila. Za cíl nového hnutí označil Immanuel Kant (1724-1804) r. 1784 osvobodit a za dospělého prohlásit autonomního člověka, který je schopen užívat svého rozumu bez vedení někoho jiného. Moderní lidstvo vděčí osvícenství opravdu za velmi mnoho. Osvícenství jako vývojový stupeň pokrokového lidského ducha si nelze z novodobých dějin odmyslet. Bylo to poslední velké duchovní hnutí, které se zmocnilo veškerého západního myšlení včetně obou Amerik; umožnilo moderní vývoj překonáním dosud středověké vázanosti člověka na zastaralé myšlenkové a životní formy. K vymoženostem osvícenské doby patří nejen zrušení procesů proti čarodějnicím a kacířům, mučení v soudnictví a náboženské diskriminace jinověrců ve veřejném životě, ale také vybojování všeobecných lidských práv, která byla poprvé zakotvena v prohlášení americké nezávislosti r. 1776 a v proslulé deklaraci francouzského Národního shromáždění z 27. 8. 1789. I volný rozvoj vědy a celé novodobé kultury má z velké části základ v osvícenství.</p>

  <p>Zjevenému křesťanskému náboženství, a zvláště katolické církvi, způsobil ovšem racionalismus osvícenců jednu z největších a nejnebezpečnějších krizí v celých jejích dějinách. Francouz J. Bodin († 1596) a Angličan H. E. of Cherbury († 1648) vytvořili systém přirozeného náboženství, které je podle jejich pojetí vrozeno všem lidem a každé speciální zjevení tedy činí zbytečným a škodlivým. J. Locke († 1704) a jiní rozvinuli tento systém ve filozofii deismu a kladli jej do protikladu ke křesťanství. Podstatné jádro pravého náboženství prý tvoří poznání o existenci „Nejvyšší bytosti”, naděje na věčný život a víra v odplatu. M. Tindal (<i>Christianity as Old as the Creation</i>, 1730) hlásal, že i křesťanství se musí redukovat na toto jádro. Lord Shaftesbury († 1713) viděl podstatu náboženství pouze v harmonickém rozvíjení ušlechtilého lidství. Od toho byl jen krůček k Rousseauově († 1778) nauce, že pravé náboženství záleží v lásce ke všemu dobrému a krásnému. Křesťanství bez Krista, bez zjevení a bez vykoupení! Křesťanství jako čistě humanitní výchovný činitel nebo výchova jako náhražka náboženství. Racionální deismus pronikal do nejširších vrstev vzdělanců. Sířilo jej nejen svobodné zednářství, které se ustavilo r. 1717 v Londýně, ale deismus se mocně projevoval jako životní názor básníků, umělců a učenců ještě v 19. a 20. století. V anglosaských zemích neměl bojovnou notu, zato ve Francii si počínal tím více proticírkevně. Diderot, ďAlembert a jiní brzy zahrnuli potupou a pohrdáním vše, co bylo věřícímu křesťanu posvátné; Voltaire († 1778) vyhlásil církvi boj na život a na smrt (<i>écrasez linfame</i>). Toto popuzování mělo krvavou dohru ve Francouzské revoluci.</p>

  <p>Radikální osvícenské tendence si sice nemohly činit nárok na místo v církvi, ale bylo dost důvodů, aby se církev neuzavírala oprávněným požadavkům, aby se církevní život očistil od zastaralých způsobů zbožnosti a tradic, které pozbyly smyslu. Jestliže se církev vůbec chtěla jevit ve světě věrohodně, musela se ke kritice zlořádů ve svých zvyklostech a v zaostalých životních formách stavět otevřeně. Vedeni tímto poznáním podnikli mnozí nábožensky smýšlející duchovní i laici pokus zahájit dávno potřebnou reformu církve v duchu osvícenství. Reformy Marie Terezie a Josefa II. byly neseny dobrou vůlí. Právě dnes znovu zaslouží uznání, co vykonali v oblasti reformy vzdělání, církevní organizace a správy, v obnově kazatelství, liturgie a zvyklostí. Ve druhé polovině 18. století byly skoro všechny německé biskupské stolce obsazeny takovými osvícenskými preláty. Většinou to byli bezúhonní, vzdělaní a věřící hodnostáři. Tentýž duch oživoval namnoze i opatství a kláštery. Velké zásluhy o obrodu církevního života si získali kníže-opat Gerbert ze St. Blasien a kostnický generální vikář Ignác von Wessenberg. Bezohledná a přehnaná kritičnost mnoha těchto katolických osvícenců bohužel celé hnuti diskreditovala a škodila církvi. Ale to byly jen výstřelky.</p>

</body>

</html>