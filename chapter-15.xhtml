<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h1>I. epocha: 500-700</h1>

  <h2 id="toc_1">§ 15 CÍRKEV JAKO PRŮKOPNICE RODÍCÍHO SE ZÁPADU</h2>

  <p>Zpočátku nebylo pro církev nikterak samozřejmé ani snadné najít přístup ke Germánům. Od konstantinovského obratu si zvykla nést jako říšská církev spoluodpovědnost za římský stát. To ji však velmi těsně svazovalo s politickými osudy impéria; existovalo nebezpečí, že se s ním církev bude víceméně ztotožňovat a že ji budou s impériem ztotožňovat také jiní, tj. Germáni. To zase znamenalo, že se budou vzájemně odmítat.</p>

  <p>Germánské kmeny totiž vystupovaly jako nepřátelé a ničitelé říše a Řím od nich velmi trpěl. Tragédie začala kolem r. 375, když Hunové, pronikající z Asie do východní Evropy, dotírali na (východní) pohraniční kmeny a přiměly je k stěhování na jih a na západ. Nejdříve překročili hranice říše Vizigóti (západní Gótové). Východořímský císař Valens je přijal jako spojence (foederati) a usídlil je na říšském území (376); brzy však nastaly obtíže a došlo k válce; v bitvě u Adrianopole (378) byl Valens od vizigótského krále Frithigerna úplně poražen a zabit. Jeho nástupci, císaři Theodosiovi Velikému (379-395), se ještě jednou podařilo stát se pánem situace. Ale krátce po jeho smrti zahájili Vizigóti pod králem Alarichem znovu plenění a dobyvatelská tažení. Napřed pronikli do Řecka (396), potom obratně nasměrováni Byzancí táhli do Itálie (od 401) a brzy stanuli před Římem. Dobytí „věčného města” Alarichem (410) otřáslo celým římským impériem. Přimělo Augustina k napsání obrovského díla <i>De civitate Dei</i> (413-426), ve kterém se pokusil vyložit tuto strašlivou katastrofu ve světle křesťanské víry.</p>

  <p>Teď už byl zánik západořímské říše neodvratný. Od r. 425 plenili Vandalové Hispánii (Španělsko). Roku 429 se přesunuli do severní Afriky a podrobili si tuto „obilnici” Itálie. Při obléhání Hippo zemřel v obklíčeném městě velký biskup Augustin (430). - Znovu se dali do pohybu Hunové. Táhli podél Dunaje až do Galie, pálili a plenili. Roku 451 odrazili jejich nápor Římané (Aetius) spolu s Vizigóty na katalaunských polích. Roku 452 se obrátili do Itálie. Poloostrov zachvátila strašlivá hrůza, neboť pro obranu země nebylo k dispozici žádné vojsko. Tu jim u Mantuy vyšel vstříc papež Lev Veliký a dosáhl, že se obávaný král Attila dal pohnout k tomu, aby vyklidil Itálii. Není divu, že obyvatelstvo připisovalo záchranu před útrapami přímému zásahu Božímu skrze velekněze Lva. Roku 454 Attila zemřel. Ale již po dvou letech tábořili před Římem Vandalové, přicházející z Afriky (455). Opět se zraky všech obrátily k nástupci Petrovu a Lev vyjednával s králem Vandalů Geiserichem, ale tentokrát dosáhl jen toho, že byly ušetřeny životy římských občanů a že město nebylo úplně vypáleno. Loupení a plenění odvrátit nemohl. Roku 472 podnikl na město útok germánský vojevůdce Ricimer, patricius západořímské říše, a se svými germánskými žoldnéřskými oddíly ho dobyl. Stejný osud mu připravili r. 546 a 549 Ostrogóti pod náčelníkem Totilou. Římu se nedařilo lépe, ani když jej byzantský vojevůdce Narses po třech letech (552) dobyl zpět.</p>

  <p>Zatím roku 476 germánské vojenské oddíly sesadily posledního západořímského císaře Romula Augustula a povýšily na trůn náčelníka Skirů Odovakara. Od té doby byl celý západ říše pod panstvím Germánů. Theoderich Veliký zřídil v letech 493-526 v Itálii říši Ostrogótů, když předtím zavraždil Odovakara. Itálie se znovu zmocnil po zuřivé vyhlazovací válce proti Gótům (535-553) teprve Východořímský císař Justinián (527-565). Ale již r. 568 pronikli do Itálie dosud pohanští Langobardi (pocházející ze Skandinávie) a zřídili tam své panství (568-774). Postavení Říma a církve v Itálii bylo politováníhodné: byla tísněna a ohrožována Langobardy, obklopena nepřátelskými ariánskými germánskými státy (vizigótská říše v jižní Galii s hlavním městem Toulouse v letech 418-507 a v Hispánii, vandalská říše v Africe 429-534 a říše Burgundů na Rhôně) a odříznuta od jakékoli pomoci z Byzance. Kam se měla obrátit? Její zraky se vytrvale obracely na Východ, kde jedině viděla pokračování římské říše.</p>

  <p>Politické potíže na Západě ještě vzrostly nábožensko-církevním rozporem mezi Římany a Germány. Církevně politická konstelace na Východě za ariánsky smýšlejícího císaře Konstancia vedla k tomu, že poloviční Gót Wulfila (kolem r. 311-382) při svém pobytu v Konstantinopoli poznal křesťanství v ariánské podobě. Patriarcha Eusebius z Nikomedie, který byl na nicejském koncilu r. 325 nejhorlivějším obhájcem Aria a spolu s ním byl Konstantinem poslán do vyhnanství, se stal mezitím biskupem v Konstaninopoli. Vysvětil Wulfilu na ariánského biskupa křesťanů v zemi Gótů (okolo r. 341). Tak Wulfila hlásal Gótům ariánské křesťanství, i když Konstantinopol se už dávno vrátil k pravověrnému křesťanství katolickému. Od Gótů se dostal arianismus časem k ostatním germánským kmenům. U Vizigótů, Ostrogótů, Vandalů, Gepidů, Rugiů, Herulů, Burgundů a Langobardů vznikly ariánské zemské církve stejně jako u Bavorů, Suebů (Švábů) a Durynků. Ariánství se považovalo přímo za germánské národní náboženství a Germáni se k němu hlásili v příkrém protikladu k pravověrnému katolickému vyznání. Protiklad v náboženství uváděl germánské říše všude do nepřátelského bojového vztahu vůči domácímu obyvatelstvu, které se přidržovalo katolické víry. Nikdo menší než ostrogótský král Theoderich Veliký (489-526) pojal plán sdružit všechny germánské ariánské kmeny v jednotnou frontu proti katolickým Řekům a Římanům a založit na římské půdě ariánsko-germánskou veleříši. Kdyby se bylo podařilo tento záměr provést, byl by podle lidských úvah konec s katolickou církví na Západě.</p>

  <p>Ztroskotalo to na osobě mladého, snaživého franského krále Chlodvíka, který se nedal získat pro Theoderichův plán. O Vánocích r. 496 přijal v Remeši křest z rukou katolického biskupa Remigia a záměrným příklonem ke katolickému vyznání zkřížil Theoderichovy záměry. (O datu a místu Chlodvíkova křtu se dosud vedou vědecké diskuse, tj. zda to snad nebylo 498/499 v Toursu.) Chlodvíkův krok byl <i>prvořadý státnický čin a jedna z nejvýznamnějších událostí světových dějin</i>. Bylo tím umožněno splynutí germánství s křesťansko-antickou kulturou a byl vytvořen předpoklad ke zrodu křesťanského Západu.</p>

  <p>Jen katolická církev mohla zároveň s křesťanstvím zprostředkovat Germánům kulturní tradici antiky. Arianismus toho nebyl schopen; jednak neměl skutečnou náboženskou potenci, jednak sám nebyl zakotven v antickém kulturním světě; už dávno s ním ztratil kontakt a byl v pravověrně katolickém Středomoří cizorodým tělesem. Arianismus byl hlavní příčinou, že germánské kmeny zůstaly při zakládání svých států izolovány. Řím měl pořád silné kouzlo jako nositel říšské a kulturní ideje a římská církev v tomto dědictví pokračovala.</p>

  <p>Papeži už dávno připadla v Itálii funkce daleko přesahující přísně církevní rámec. Za totálního zhroucení západořímské říše převzali vedení Lev Veliký a jeho nástupci. Lid si zvykl obracet se k nim jako k jediné záštitě a ochraně za válečných zmatků a hladu; sami papežové se nezdráhali vést na vlastní nebezpečí vysoká politická jednání (Lev Veliký při vpádu Hunů a Vandalů); organizovali dokonce pro hladovějící obyvatelstvo dodávky obilí a jiných potravin z církevních statků a plnili tak starou úlohu císařů. Ve vědomí domácího obyvatelstva splýval katolicismus a římsko-nacionální cítění; římská církev se stala, jak to kdysi vyjádřil A. Harnack, do náboženské oblasti transponovanou římskou říší a její biskup byl neoficiální západořímský císař.</p>

  <p>Před římskou církví nyní stál obrovský, pro světové dějiny rozhodující úkol: zahájit zároveň s pokřesťanštěním Franků na nejširší základně kulturní výchovu germánských národů a na troskách starého světa vybudovat svět nový. Ačkoli se dá předpokládat určitá přirozená kontinuita kulturního, hospodářského a politického života, podle výsledků nejnovějšího bádání je třeba zdůraznit, že by tento proud zdaleka nebyl stačil utvářet budoucnost. Je nutno konstatovat, že nejenom hluboce upadla politická moc staré říše, ale že také silně ustrnul proud antické kultury; <i>antika bez přeměny křesťanstvím a germánstvím by nebyla měla budoucnost</i> (Steinbach). Zrod křesťanského Západu byl zásluhou římskokatolické církve; severním národům, kterým patřila budoucnost, církev přinesla obojí: křesťanské náboženství i antickou kulturu.</p>

</body>

</html>