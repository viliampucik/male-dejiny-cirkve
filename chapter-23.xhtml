<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h2>§ 23 OTA VELIKÝ A OBNOVENÍ ZÁPADNÍHO CÍSAŘSTVÍ</h2>

  <p>Ze všeobecného zhroucení se nejdříve pozdvihla východofranská říše za Oty Velikého (936-973). Vybudováním silné královské moci vytvořil základnu pro vnitřní obrodu, která se zvláště dotkla církevního života. Svým zásahem do Itálie a do Říma dal Ota západnímu císařství novou formu a obsah: ukázal se opět jeho univerzální význam. Podařilo se mu aspoň dočasně vytrhnout papežství z římských stranických rozmíšek a připomenout jeho univerzálně církevní a křesťanskou úlohu.</p>

  <h3 id="toc_1">1. Otova říšská a církevní politika</h3>

  <p>Rozhodující byla obnova pořádku a bezpečnosti uvnitř říše. Otovi pro to vytvořil předpoklady jeho otec, saský vévoda Jindřich I. (919-936). Zbývaly však ještě těžké problémy. Ve vnitřní politice musel zlomit sobecké zájmy jednotlivých kmenů a postavit správu říše na pevný solidní základ. Ve vnější politice šlo o to, zabránit vpádům Slovanů, ale zejména Maďarů na území říše.</p>

  <p>Po tuhých bojích se Otovi podařilo svrhnout odbojné kmenové vévody Lotrinska a Frank, Švábska a Bavorska. Nahradil je členy vlastní rodiny. Bavorsko svěřil bratru Jindřichovi, nejstaršímu synovi Liudolfovi dal vévodství švábské, švagr Konrád Rudý dostal Lotrinsko, Franky podržel sám Ota a Sasko svěřil spolehlivému Hermannu Billungovi. Za všeobecného povstání rodiny se však přesvědčil, že se nemůže spoléhat ani na příbuzné. Roku 953 se proti němu vzbouřil Liudolf; usiloval o vlastní panství. Připojil se k němu Konrád Rudý a brzy přešel k povstalcům i Jindřich. Neštítil se spojit s Maďary, kteří právě vpadli do říše. Ota zvládal situaci jen s velkým úsilím. Svou vládu obnovil teprve po vítězství nad Maďary v r. 955.</p>

  <p>Po špatných zkušenostech se pokusil uspořádat říši zcela jinak tím, že si vytvořil oporu pro královskou ústřední moc z říšských biskupů. Od doby Karla Velikého se episkopát projevoval jako odhodlaný zastánce jednoty říše. Potřeboval silnou úřední moc, která by chránila církevní majetek proti zásahům chtivé šlechty. Naopak u biskupů a kněží se král nemusel obávat dynastických tendencí; žili v celibátu a ten vylučoval dědičné nároky a tvoření rodové moci. Císařské a církevní zájmy se tedy shodovaly. Kromě toho většina církevních držav pocházela z císařských darů, a byla tedy nasnadě myšlenka považovat biskupství a opatství za vlastnické kostely a za říšské území a podle toho s nimi zacházet.</p>

  <p>Proto Ota záměrně rozmnožoval církevní pozemkový majetek a budoval postavení biskupů tím, že jim propůjčoval knížecí privilegia a královská práva. Uděloval jim hraběcí práva všeho druhu, soudní pravomoc, právo celní, mincovní a tržní, imunity a další regálie (královská práva). Tím položil základ k vytvoření moci duchovních knížat a středověké feudální církve, která určovala charakter Německa až do velké sekularizace v r. 1803.</p>

  <p>Ota těmito opatřeními církev nezestátnil jako kdysi Karel Martell, když bezohledně zasahoval do církevního majetku a podřizoval církev státním zájmům; Ota naopak spíše pocírkevnil stát. Podle jeho politické koncepce křesťanský stát a církev byly totožné a státní a církevní zájmy se kryly tak, že navzájem splývaly. Ota při tom dobře pochodil. Neboť nová říšská církev, která v době rozkvětu (13. stol.) měla 93 arcibiskupství, biskupství, klášterů a opatští s vlastními teritorii, se v budoucnu projevila jako nejspolehlivější opora německého království. Byla vesměs na straně krále i ve sporu o investituru a za bojů mezi mocí církevní a světskou (<i>sacerdotium</i> a <i>impérium</i>) v době Barbarossově. Pomocí církve řídili němečtí panovníci stát, dosti často proti laickým knížatům, která sledovala vlastní zájmy.</p>

  <p>Ale také církev získala tímto spojenectvím nové netušené možnosti. Mohla nerušené uplatňovat svůj vliv ve všech oborech veřejného života a tím vytvářet jednotnou nábožensko-politickou kulturu, jež určovala ráz následujícího století. Německo přitom mělo štěstí, že tehdy vyrostl velký počet skvělých osobností biskupů, kteří dovedli spojovat vynikajícím způsobem politickou úlohu s nábožensko-církevní pastýřskou povinností. V žádné jiné době nebylo tolik svatých biskupů jako v otonské době: arcibiskup Bruno Kolínský († 965), císařův bratr a jeho nejvěrnější opora za povstání příbuzných, zároveň dosazený na vévodství lotrinské; augsburský biskup Ulrich (Oldřich, † 973), statečný obránce Augsburgu proti Maďarům r. 955; kostničtí biskupové Konrád a Gebhart († 975, popř. 995); řezenský biskup Wolfgang († 994); pražský biskup Vojtěch († 997), mohučský arcibiskup Willigis († 1011); hildesheimští biskupové Bemward a Godehard († 1022 a 1038); wormský Burchard († 1025), Heribert Kolínský († 1021) a mnozí jiní.</p>

  <p>Také v klášterech znovu vzkvétalo křesťanské umění a kultura (otonská renesance); stavba kostelů a knižní umění, které dosáhlo vrcholu v působivém a výrazném symbolickém umění kláštera v Reichenau. Kolem r. 1000 začal nový sloh románský, který se projevil skvělou stavbou chrámu sv. Michaela v Hildesheimu a mnoha jinými bazilikami.</p>

  <p>Nicméně Otova církevní politika v sobě nesla zárodky pozdějších zmatků a už tehdy mnozí lidé poukazovali na nebezpečí tohoto experimentu. Proti novotám se rozhodně vyslovil mohučský arcibiskup Fridrich, zastánce reformy církve, protože v nich viděl pro církev nebezpečí zesvětštění. A opravdu: zesílený zájem krále o episkopát s sebou nesl, že král ovlivňoval složení episkopátu a nárokoval pro sebe právo na obsazování biskupských stolců a opatství. Kanovnická volba se za něho stala pouhou formalitou. Král určoval kandidáta, na znamení udělení biskupství mu předával biskupskou berlu a od doby Jindřicha III. také prsten a přijímal za to lenní přísahu.</p>

  <p>10. století se nad tím ještě skoro nikdo vážně nepohoršoval. Když se však Probudil církevní duch, který vycházel hlavně z clunyjského reformního hnutí, pociťovaly se královy zásahy jako omezování církevní svobody. V boji o svobodu církve se odsouzení investitury udělované laiky brzy mělo stát hlavním bodem sporu a roznítit první mohutný zápas mezi papežstvím a císařstvím.</p>

  <p>Otova moc v říši velmi vzrostla mohutným vítězstvím nad Maďary na Lechfeldu (lešském poli) u Augsburgu (10. 8. 955). Tím nejen osvobodil Německo navždy od strašlivé maďarské pohromy, ale také sám sobě otevřel cestu k vyšší hodnosti, k dosažení titulu císaře. Od r. 955 mu jako cíl tanulo na mysli obnovení západního císařství, založeného Karlem Velikým.</p>

  <h3 id="toc_2">2. Obnovení císařství roku 962</h3>

  <p>Ota vědomě navazoval na karlovskou tradici již při korunovaci v Cáchách r. 936. Myšlenka na císařství byla u něho vždycky živá; ukázal to v r. 951, když se vypravil do Itálie na prosbu Adelheidy, dcery Rudolfa II. Burgundského a vdovy po Lotharovi, který si činil nárok na italské království; vysvobodil Adelheidu z vězení jejího protivníka Berengara a vzal si ji za manželku. Ota zamýšlel r. 951 táhnout z Pavie na Řím a odnést si odtud císařskou hodnost, ale tehdejší poměry v Římě to nedovolily.</p>

  <p>Tu ho koncem roku 960 volal na pomoc do Říma sám ničemný papež Jan XII. Ota zahájil tažení do Itálie se silným dobře vyzbrojeným vojskem v srpnu r. 961; 31. ledna 962 tábořil na Monte Mario u Říma a 2. února ho Jan slavnostně uvedl do města a u sv. Petra jej s manželkou Adelheidou posvětil a korunoval na císaře. Ota byl u cíle svých tužeb. Sotva však opustil Řím, Jan proti němu intrikoval a navázal za jeho zády spojenectví s Byzancií, a dokonce se Saracény. V listopadu r. 963 se Ota proto spěšně vrátil do Říma a dal nestálého Jana na synodě v chrámu sv. Petra sesadit (4. 12. 963). Pak dal zvolit nového papeže Lva VIII. (963-965). Římané museli přísahat, že v budoucnu už nezvolí žádného papeže bez císařova souhlasu.</p>

  <h3 id="toc_3">3. Císařská idea Oty Velikého</h3>

  <p>Otovo teokratické pojetí říše a císaře, převzaté od Karla Velikého, zahájilo novou epochu německých dějin. Ota opět uvažoval v univerzálních kategoriích, vždyť byl vítězem nad Maďary, Slovany a Dány, pánem Říma a Itálie, ochráncem západního křesťanstva. Pomazání a korunování na císaře nebylo pro něj pouze prostředkem k cíli, ale posvěcením, které mu propůjčovalo kvazisakramentální podíl na kněžství v církvi. Kdykoli si vkládal na hlavu císařskou korunu, vždycky se den před tím postil. Církev byla zdrojem a základem jeho nábožensko-politického pojetí říše, v němž se křesťanstvo a státně sjednocený Západ zcela kryly.</p>

  <p>Přitom se přidržoval zásady dvojí vrcholné autority: papežství a císařství. Cítil se odpovědným za papežství. Pokud za něho a za jeho nástupců mělo císařství naprostou převahu, ustupovalo papežství jako samostatná mocnost do pozadí. Jakmile si však papežství znovu uvědomilo svůj univerzální význam, nutně došlo k napětí mezi světskou a duchovní mocí. To se stalo v následujícím období.</p>

</body>

</html>