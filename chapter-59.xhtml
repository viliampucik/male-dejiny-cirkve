<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h2>§ 59 PONTIFIKÁT JANA XXIII.</h2>

  <p>1. Krátký pontifikát Jana XXIII. (28.10.1958-3.6.1963) znamená obrat. V charizmatické bezstarostnosti se papež vzdal starých tradic, obdařil církev novým obrazem papežství a otevřel její okna a dveře odděleným bratřím ve východní církvi i na Západě.</p>

  <p>Jan se narodil v chudé, početné rolnické rodině 25. 11. 1881 v Sotto il Monte (u Bergama), r. 1904 byl Angelo Giuseppe Roncalli v Římě vysvěcen na kněze, 1905 se stal biskupským sekretářem a profesorem kněžského semináře v Bergamu. Za 1. světové války 1914-1918 byl vojákem a lazaretním farářem. Ve službách papežského Díla šíření víry v Římě (1921-1925) a jako apoštolský delegát na Východě (deset let v Bulharsku, 1925-1934, a deset let v Turecku a Řecku, 1934-1944) získal diplomatickou zkušenost a nabyl porozumění a lásku k východní církvi. V roce 1944 byl jmenován nunciem v Paříži, kde se zvláště staral o německé zajatce, založil zajatecký seminář v Chartres a podporoval francouzskou dělnickou misii. Jako kardinál a benátský patriarcha (1953-1958) se staral zejména o duchovní správu. Tak se dalo očekávat, že i jako papež chtěl být víc biskupem a <i>il parroco del mondo</i> (farářem světa) než nejvyšší hlavou. Ve všem byl úplný opak přísného, aristokratického autokrata Pia XII.</p>

  <p>Chtěl být opět zplna římským biskupem a jako římský biskup pastýřem univerzální církve. Proto skoncoval s uzavřeností Vatikánu, stýkal se s římským lidem, navštěvoval římské sirotčince a nemocnice, celé hodiny strávil v hovoru s vězni věznice Regina Coeli a konal bohoslužby ve farnostech římské periferie. Především však konal v lednu 1960 po prvé výhradně římskou diecézní synodu, která měla přizpůsobit duchovní správu města zcela změněným moderním poměrům. Jeho plánem bylo: z biskupského úřadu nad Římem se měl rozvíjet Petrův úřad, univerzální episkopát. Proto nejdřív římská diecézní synoda, potom všeobecný koncil a jako plod obou „přizpůsobení” (<i>aggiornamento</i>) celé církve palčivým požadavkům dnešní doby, které se měly odrazit v novém pojetí církevního práva. První stupeň šťastně splnil; druhý stupeň aspoň zahájil svoláním 21. ekumenického koncilu,</p>

  <p>2. vatikánského, který se pod jeho vedením sešel 11. října 1962 v bazilice sv. Petra; k třetímu stupni se pro krátkost svého pontifikátu už nedostal, ačkoli ještě v dubnu 1963 zřídil komisi pro novou redakci Kodexu kanonického práva (<i>Codex juris canonici</i>).</p>

  <p>Všude činil opatření vedoucí k přizpůsobení potřebám doby; týkala se nejen metod činnosti, ale i samotných církevních struktur. Petrův úřad, primát, docela záměrně došel zakotvení v kolegiu spolubiskupů. Změna byla nápadná. Za Pia XII. dosáhla koncentrace církevní správy v římské kurii vrcholu dokonalosti. Jan se nyní vrátil k zásadě kolegiality a prováděl decentralizaci. Biskupům byly svěřovány celocírkevní úkoly, kardinálské kolegium bylo velmi rozšířeno nad počet 70 přibráním četných biskupů; kromě toho bylo stanoveno, že napříště mají římské kongregace k plenárním zasedáním zvát všechny v Římě přítomné arcibiskupy a biskupy z celého světa, pokud jsou kardinály; tím se měla práce těchto nejvyšších správních grémií těsněji spojit s všeobecným episkopátem a uchránit se jakékoli absolutistické introverze.</p>

  <p>Cílem Jana XXIII. bylo přizpůsobení metod duchovní správy v diecézích a v řádech. Zvláště pak se v misiích začalo s největší velkodušností a naléhavostí s řešením problému akomodace; byly zřizovány domácí hierarchie a v misijní práci se definitivně skončilo s europeismem. Církev má vycházet vstříc národním kulturám, a ne je vykořeňovat a vstřebávat. Musí vycházet vstříc také odloučeným bratřím východní církve a reformačních církví; církev se nesmí stahovat do své vlastní věže a čekat na druhé. Jan XXIII. si byl vědom, že problém jednoty rozděleného křesťanstva se nedá řešit vybízením ke kajícnému návratu do otcovského domu. Hovořil o společném hledání jednoty, a právě tento úkol uložil též ekumenickému koncilu. Každé společenství má nejdřív pátrat samo u sebe, v čem jsou jeho vlastní překážky a v čem je samo překážkou jiným, a to i katolická církev. Nestyděl se při tom hlasitě vyznat <i>mea culpa</i> a bít se sám v prsa. Od přiznání Hadriána VI. na říšském sněmu v Norimberku r. 1523 takové tóny nezazněly z úst žádného papeže. U nekatolického křesťanstva se neminuly účinkem. Ohlas v ekumenickém hnutí byl veliký. Papež otevřel dveře i k němu. Na vrcholu svého pontifikátu prohlásil jasně a důrazně, že církev má úkol upravit odloučeným křesťanům cestu k jednotě tím, že se sama navrátí k původní čistotě svého počátku; vyzýval katolíky, aby se opravdově a laskavě snažili lépe poznávat a více oceňovat odloučené křesťany. Založil sekretariát pro jednotu (křesťanů) a podřídil jej kardinálu Beovi.</p>

  <p>Všechna jeho slova byla míněna a pronášena s takovou prostotou, jednoduchostí a upřímností, že všude pronikala přímo do srdce. Odvažoval se dokonce mluvit i k vládám východního bloku za železnou oponou. I tady vyhledával pružnější metody a opouštěl příkře odmítavý postoj svých předchůdců vůči komunistům, ne ovšem proti ateistickému komunismu jako takovému. Návštěva Chruščovova zetě Adžubeje ve Vatikánu počátkem jara 1963, mise kardinála Franze Königa (1905-2004) do Budapešti, nové vztahy k patriarchům a biskupům autokefálních pravoslavných církví na Východě a Chruščovův soustrastný telegram k papežově úmrtí - to vše naznačovalo změnu klimatu způsobenou iniciativou Jana XXIII.</p>

  <p>Zemřel v pondělí svatodušní 3. 6.1963.</p>

</body>

</html>