<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h1>II. epocha: 1789-1918 (Od Francouzské revoluce do první světové války)</h1>

  <h2 id="toc_1">§ 50 FRANCOUZSKÁ REVOLUCE A SEKULARIZACE</h2>

  <h3 id="toc_3">1. Revoluce</h3>

  <p>Tu se Francií přehnala revoluční bouře a brzy zachvátila celou Evropu. Přinesla velkou změnu i církvi. Zpočátku nebyla Francouzská revoluce namířena proti církvi. Když se 5. května 1789 sešly ve Versailles generální stavy, byla velká shoda mezi třetím stavem a duchovními, kteří tvořili první stav. Dne 23. června 1789 se 149 farářů a 4 biskupové připojili k revolučnímu třetímu stavu, když se sám ustanovil jako Národní shromáždění. Při útoku na Bastilu (14. 7.1789) nešlo ještě vůbec o náboženské zájmy; ovšem brzy nato byly na venkově vypalovány zámky, kostely a kláštery. V pověstné „noci obětí” (4./5. srpna 1789) soupeřil klérus v Národním shromáždění se šlechtou v horlivosti, s níž se vzdával svých starých feudálních práv ve Francii a zříkal se privilegií ve prospěch měšťanů a sedláků. Tak se naráz zhroutil středověký feudální řád francouzské církve. Když zasvitlo jitro 5. srpna, v Národním shromáždění se zpívalo Te Deum. Už neexistovaly stavovské rozdíly, všichni občané si byli před zákonem rovni. 27. srpna 1789 byla občanská a lidská práva slavnostně prohlášena zákonem: Volnost, rovnost, bratrství. 10. článek zaručoval všem Francouzům svobodu svědomí a kultu.</p>

  <p>Ale zanedlouho nastoupil radikální kurs ve sporu o církevní majetek. Aby se vyřešil nedostatek státních financí, Národní shromáždění znovu předložilo návrh biskupa Talleyranda (1754-1838), aby se vyvlastnil veškerý církevní majetek a použilo se ho na zaplacení veřejných dluhů. V debatě o tom se názory rozdělily. Duchovenstvo na protest opustilo sněmovnu. Radikální levice doprovázela jeho odchod posměšky a nálada se vůčihledně měnila. Dne 13. února 1790 byly zrušeny všechny necharitativní řády a kláštery. 14. dubna 1790 byl vydán zákon o vyvlastnění a sekularizaci veškerého církevního majetku. 12. července 1790 přinesla nová ústava tzv. civilní konstituci francouzského kléru, podle níž byla francouzská církev nově konstituována na čistě národní základně, oddělena od Říma a začleněna do francouzského státu. Víra a morálka zůstaly ještě nedotčeny. V listopadu 1790 se ode všech duchovních požadovala přísaha na tuto konstituci. Když se asi dvě třetiny kněžstva zdráhaly složit přísahu, došlo ke krvavému pronásledování, při kterém bylo asi 40 000 kněží uvězněno, deportováno nebo popraveno.</p>

  <p>Strašlivými „zářijovými vraždami” (září 1792) začala doba hrůzovlády a trvala až do října r. 1795. Zemi vládli Danton a Marat. 21. ledna 1793 byl popraven král Ludvík XVI., královna Marie Antoinetta ho následovala v říjnu téhož roku. Když jedna dívka zavraždila 13. července 1793 také Marata, převzal diktaturu teroru Robespierre. V listopadu r. 1793 bylo křesťanství ve Francii odstraněno a zaveden kult Rozumu. Zuřivost proti royalistům a duchovním mezitím pokračovala. Na počátku r. 1794 Robespierre zbavil moci krvežíznivé jakobíny (nazývali se tak podle shromáždiště v klášteře sv. Jakuba v Paříži) a vymohl na konventu dekret uznávající „Nejvyšší bytost” a nesmrtelnost duše. I on skončil 28. července 1794 pod gilotinou. Vládu převzalo pětičlenné direktorium (1795-99). Katolický klérus byl pozvolna opět tolerován, ale zásadní odluka církve od státu se stala 21. 2. 1795 zákonem. Mezitím neustále docházelo k pronásledování a deportacím kněží. Nepřátelství ke křesťanství ustalo teprve tehdy, když vítězný mladý generál Napoleon Bonaparte 9.11.1799 státním převratem svrhl direktorium.</p>

  <p>Nábožensky byl Napoleon úplně indiferentní. Náboženství považoval pouze za politického činitele. Aby obnovil ve Francii pořádek, uzavřel 15. července 1801 s papežem konkordát. V úvodu se konstatovalo, že katolické, apoštolské, římské náboženství je vyznáním velké většiny francouzských občanů a bude obnoveno. Církev se vzdala zabraného majetku; stát za to převzal vyplácení mzdy farářům. Biskupství měla být nově vymezena a obnovena. Napoleon tajně připojil ke konkordátu 77. organický článek, kterým byly vymoženosti konkordátu opět zčásti zrušeny. Proti tomu papež mamě protestoval. Pius VII. (1800-1823) vytrpěl od Napoleona ještě mnoho těžkostí. Napoleon se r. 1804 dal zvolit za císaře Francouzů; papež ho pomazal, korunu si Napoleon vložil na hlavu sám. Roku 1808 dal obsadit Řím a církevní stát. Když papež odpověděl klatbou, byl uvězněn. Od roku 1812 byl internován ve Fontainebleau u Paříže; Napoleon tam na něm chtěl vynutit, aby se vzdal církevního státu. Když se Napoleonovo panství po nezdařeném ruském tažení (1812) zhroutilo v bitvě národů u Lipska (říjen 1813) a vojska spojenců dobyla Paříž (31.3.1814), mohl vídeňský kongres (1814/15) provést nové uspořádání Evropy.</p>

  <h3 id="toc_2">2. Sekularizace</h3>

  <p>Všude, kam pronikla francouzská vojska, byly zaváděny revoluční vymoženosti. Pro Německo měla velký význam sekularizace. Usnesení říšské deputace v Řezně (25. 2.1803) nařídilo vyvlastnění a sekularizaci 22 arcibiskupství a biskupství, 80 říši bezprostředně podléhajících opatství a více než 200 klášterů. Tím pozbyla německá církev materiální základnu a oporu v říši. S duchovními mocnostmi zaniklo 18 katolických univerzit; ochuzená církev mohla dělat pro vzdělám svých členů jen málo. Tam, kde byla dosud ucelená katolická území připojena k evangelickým státům, stali se katolíci beznadějně menšinou. Znovu vzniklá napětí s protestantským státem a s jeho protestantskou většinou vedla k tuhým bojům se státní církví a vytvořila ve veřejném životě typický německý konfesionalismus. Na druhé straně se církev zbavila pout a zastaralých přežitků, jediným škrtem pera zmizel šlechtický monopol při obsazování biskupství a vyšších obročí a celé to středověké uspořádání s všemožnými beneficii a s rozdíly mezi vyšším a nižším klérem. Církev ochuzená a zbavená moci vstupovala do nového poměru k lidu. Biskupové, kněží a věřící si byli mnohem bližší; mohla vzniknout lidová církev 19. století. Milost nulového bodu poskytovala dobrou příležitost k nové výstavbě.</p>

</body>

</html>