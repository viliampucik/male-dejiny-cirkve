<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h1>Doplňky</h1>

  <h2 id="toc_1">Kapitoly z českých a slovanských církevních dějin (Bedřich Smékal)</h2>

  <h3 id="toc_2">1. Slovanští apoštolové Konstantin a Metoděj</h3>

  <p>Na vzniku a vývoji středověké křesťanské Evropy se vedle Germánů a Románů podíleli i Slované. Z původní vlasti na sever od Karpat mezi Dněprem a Odrou se v 5. a 6. století po Kr. stěhováním jako velmi početný lid rozšířili na západ do Pobaltí a Polabí, přes českou kotlinu až k hornímu Mohanu, na jih do Podunají a alpských údolí, na Balkán a daleko na východ širými ruskými rovinami.</p>

  <p>Časem se slovanské kmeny seskupovaly ve větší kmenové svazy, jako byla po osvobození z avarské poroby v 7. století říše Sámova.</p>

  <p>Její jádro bylo asi v Podunají. Po zániku Sámovy říše se přibližně v témže prostoru vytvořil významný státní útvar, Velkomoravská říše.</p>

  <p>Legitimací pro vstup do velké rodiny vzdělaných národů bylo v raném středověku vždycky přijetí křesťanství. K západním Slovanům pronikalo křesťanství několika směry. Jednak to bylo ze Západu, z říše franské (ze Salzburgu a z Pasova), jsou i stopy misie iroskotské, snad také od jihu (z Akvileje), ale nejdůležitější byla misie byzantská, z Východu. Jako všude jinde dálo se pokřesťanštění shora, od vládnoucí vrstvy počínaje. Moravský kníže Mojmír (který vypudil knížete Pribinu z Nitry, kde byl až asi r. 828 postaven křesťanský kostel) byl už křesťan, stejně jako jeho nástupce Rostislav (846-870). Křesťanství z říše franské přinášelo zároveň politickou závislost a naráželo také na jazykové potíže. Rostislav proto žádal v Byzanci o biskupy a učitele, kteří by lidu vykládali křesťanské učení srozumitelným jazykem.</p>

  <p>Roku 863 tedy přišli na Moravu bratři Konstantin a Metoděj. Byli rodem Rekové ze Soluně, ale znali dokonale slovanskou řeč (jihomakedonský dialekt). Mladší Konstantin (asi 827-869), křehčího zdraví, byl duše rozjímavá, učenecký typ, geniální jazykovědec a myslitel, přítel pozdějšího konstantinopolského patriarchy Fotia. Vysloužil si název Filozof. Starší Metoděj (815-885), fyzicky statnější, byl založen spíše prakticky, měl právnické vzdělání a administrativní schopnosti. Konstantin byl kněz, Metoděj teprve jáhen; oba vynikali hlubokou kázní byzantského mnišství. Měli předchozí misijní zkušenosti (např. u čemomořských Chazarů).</p>

  <p>Konstantin ještě před odchodem na Moravu sestavil podle vzoru malé řecké abecedy slovanské písmo, takzvanou <i>glagolici</i>, která dodnes budí obdiv odborníků. Přeložil do slovanštiny nejpotřebnější náboženské texty (evangelia). Oba bratři užívali slovanské řeči bohoslužebné (slovanská liturgie). Dali si své působení na Moravě potvrdit od papeže, když roku 869 přes Panonii (kde vládl Pribinův syn Kocel) přišli do Říma. Papež Hadrián II. schválil bohoslužbu v slovanském jazyce. Konstantin vstoupil v Římě do kláštera pod řeholním jménem Cyril, zemřel tam a je v Římě pochován. Metoděj se vracel v hodnosti panonsko-moravského arcibiskupa. Znamenalo to, že Velká Morava přestala být misijním územím a dostala vlastní řádnou církevní organizaci, což mělo velký význam i ve státní oblasti.</p>

  <p>O rozvoji moravské církve svědčí počet kostelů, ba i zařízení klášterní a školská, doložená archeologickými vykopávkami. Metoděj věnoval velkou péči výchově kněžstva z domácího obyvatelstva. Za velmi důležitý prostředek pro šíření a upevňování křesťanství pokládal <b>slovanskou liturgii</b>, jazykově blízkou lidu. Užívání národního jazyka v bohoslužbě bylo na Východě zcela běžné (řečtina, arménština, syrština, koptština), kdežto na Západě bylo neobvyklé, protože nejen u románského obyvatelstva, ale i u pokřtěných germánských kmenů se ujala latina. Slovanský obřad soluňských bratří vycházel v podstatě z ritu byzantského, ale byl postupně doplňován západními prvky. Tak se vytvářel nový, samostatný typ liturgie, který spojoval bohatství východního obřadu se střízlivějším obřadem římským. Prací Konstantina a Metoděje i jejich žáků vznikla celá rozsáhlá literatura v církevněslovanském jazyce, původní i překladová, především náboženská (asi celý překlad Písma svatého, spisů svatých Otců, díla dogmatická, hagiografická, příručka pro zpovědníky aj.). Ze světské literatury jsou důležitá díla právnická (<i>Zákon sudnyj Ljudem</i>).</p>

  <p>Metoděj narážel ve své činnosti na trvalé nepřátelství bavorských biskupů (pokládali slovanské území za oblast své jurisdikce a Metoděje skoro tři roky věznili), na nepochopení mocného knížete velkomoravského Svatopluka (871-894) i na intriky svého biskupa-sufragána Wichinga, ačkoli papež Jan VIII. při Metodějově návštěvě v Římě r. 880 znovu potvrdil slovanskou liturgii bulou <i>Industriae tuae</i>. Zároveň povýšil Metoděje na moravského metropolitu a vzal Svatoplukův stát pod ochranu papežského stolce.</p>

  <p>Na sklonku života navštívil Metoděj Konstantinopol, kde byl právě odstraněn Fotiův rozkol. Před smrtí doporučil Metoděj za svého nástupce Moravana Gorazda: zemřel na Moravě a byl pohřben ve svém katedrálním chrámě, ale jeho hrob se nenalezl. Wichingovým přičiněním papež Štěpán V. zakázal slovanskou liturgii a Metodějovi žáci byli z Moravy vypuzeni. Pokus o obnovení slovanské církevní hierarchie za nástupce Svatoplukova knížete </p>

  <p>Mojmíra II. se nepodařil - Velkomoravská říše byla už v rozkladu. Kolem r. 906 ji zničil vpád Maďarů.</p>

  <p>„Slovanští apoštolově" Konstantin-Cyril a Metoděj pracovali se schválením Říma a přitom nechtěli přetrhnout své svazky s Byzancí. Jsou živoucím symbolem jednoty církve ještě nerozdělené schizmatem. Papež Jan Pavel II. je prohlásil vedle sv. Benedikta za spolupatrony Evropy.</p>

  <h3 id="toc_3">2. Dědictví slovanských apoštolů</h3>

  <p>Dědici díla soluňských bratří se staly po zániku Velkomoravské říše jiné země. Slovanská církevní vzdělanost vzkvétala v Čechách a byla tam po dvě století partnerem kultury latinské. Hlavním dědicem Velké Moravy se stalo <b>Bulharsko</b>. Bulharský chagan Boris (852-889) přijal roku 865 křesťanství; ve sporech o jurisdikci nad Bulhary mezi Římem a Konstantinopolí se přiklonil k Byzanci. Poskytl slovanským kněžím vyhnaným z Moravy útočiště a skvělé možností působení. Založil pro ně středisko v makedonském Ochridu; tam pracoval Metodějův žák Kliment a stal se prvním bulharským biskupem (916). Druhé kulturní středisko vzniklo za Borisova vzdělaného syna Symeona (893-927) v severobulharské Preslavi; byla tam celá spisovatelská a překladatelská škola. V Bulharsku však narazil církevně slovanský jazyk na konkurenci vyspělé řečtiny; proto tam vznikly první obrany slovanské liturgie. V Preslavi bylo sestaveno mladší slovanské písmo, tzv. <i>kyrilice</i>, odvozená z velkých písmen řecké abecedy a vůbec bližší řečtině. Od 11. století opisovali a uchovávali dílo slovanské náboženské literatury mniši na Svaté hoře Athosu. Za vlády Asenovců v 13. století si Bulharsko vymohlo vlastního patriarchu se sídlem v Trnovu; to se stalo střediskem mystického hnutí.</p>

  <p>U východních Slovanů přijal křest kyjevský kníže Vladimír (980 až 1015), a to z Byzance roku 989. Zaváděl novou víru tvrdě a energicky. S přijetím křesťanství přišly na Rus také slovanské církevní knihy z Bulharska. Udržovaly se styky i s Čechami (se Sázavským klášterem). Hodně se překládalo z řečtiny - vše, co potřebovala mladá ruská církev. Sídlem metropolity byl Kyjev, nábožensko-kulturním střediskem klášter Pečerskaja Lavra. Původně nebyla na Rusi averze proti křesťanskému Západu; do schizmatu se Rusko dostalo jaksi nenápadně a skoro nevědomky. Poměr mezi pravoslavnou církví a státem (velkoknížaty a později ruskými cary) byl a zůstal byzantský, zvláště když se Moskva stala „třetím Římem”. Církevní slovanština jako liturgický a spisovný jazyk se udržela v Rusku nejdéle. Metropolita přesídlil v 14. století do Moskvy, 1598, za Borise Godunova, dostal hodnost patriarchy. Petr Veliký roku 1721 patriarchát zrušil a nahradil jej úřadem zvaným svátý synod. Patriarchát v Moskvě byl obnoven 1917.</p>

  <p>Misijní činnost Metodějova zasáhla také k polským <b>Vislanům</b> v Krakovsku. Jsou náznaky, že tam existovala slovanská církevní hierarchie i po pádu Velkomoravské říše; byla prokázána světecká úcta Metodějova předurčeného nástupce Gorazda. Pak ovšem převládl v Polsku směr západní, latinský.</p>

  <p>Jako kyvadlo se mezi Západem a Východem pohybovalo <b>Srbsko</b>. Štěpán Prvověnčaný (1196-1228) sice dostal královskou korunu od papeže Honoria III., ale působením bratra Rastka-Sávy († 1235) se přiklonil k schizmatickému Východu. Sáva se stal roku 1219 prvním srbským metropolitou. Za turecké poroby, kdy církev byla hlavní oporou národního života, přenesli metropolité své sídlo ze Žice do kláštera v Peci v horách u albánských hranic.</p>

  <p>U <b>Chorvatů</b> bylo střediskem slovanské liturgie biskupství v Ninu, kdežto ve Splitu bylo arcibiskupství latinské. Za četných sporů byl slovanský obřad střídavě povolován, trpěn i zakazován. Roku 1248 papežský stolec schválil slovanskou liturgii pro dvě diecéze (ninskou a krckou) na pobřeží a na dalmatských ostrovech. Za tvůrce slovanského písemnictví (překladu Písma sv. do slovanštiny) byl vydáván sv. Jeroným. Užívalo se tam glagolského písma. Již od roku 1102 bylo Chorvatsko spojeno s Uhrami a vyvíjelo se spolu s nimi v latinské oblasti. Literárně se dají doložit vztahy k oblasti velkomoravské také u Slovanů korutanských (tzv. frisinské zlomky).</p>

  <p>Slovanská církevní vzdělanost se dotkla též Uher. V někdejší <b>Panonii</b> existovalo ještě kolem roku 1204 několik řeckoslovanských klášterů. Kdy se hromadně ujalo křesťanství u Rumunů, není přesně známo. Snad se tak stalo v souvislosti s pokřesťanštěním Bulharska v 9. století. Rumunské země se přiklonily k východní církvi a slovanský církevní jazyk se tam udržel až do 17. století.</p>

  <h3 id="toc_4">3. Svatý Vojtěch</h3>

  <p>O počátcích křesťanství v Čechách je zpráva z roku 845, kdy se v Řezně dalo pokřtít 14 českých lechů. Důležitější byl křest knížete Bořivoje a jeho manželky Ludmily (asi 874), který otevřel cestu slovanskému obřadu z říše Velkomoravské. Když se však roku 895 česká knížata poddala východofranské říši, přinášeli noví kněží ze Západu liturgii latinskou. Obojí obřad existoval vedle sebe i za doby svátého knížete Václava (zavražděn ve St. Boleslavi 28. září 929 nebo 935), který s vladařskou energií spojoval hlubokou osobní zbožnost a projevy aktivní křesťanské lásky. Byl pak ctěn jako český národní patron a představitel státnosti.</p>

  <p>V roce 973 bylo v Praze zřízeno biskupství. Druhý pražský biskup Slavníkovec Vojtěch (kolem 956-997) byl významným stoupencem clunyjského opravného hnutí a přítelem císaře Oty III. Poznal celou západní Evropu a stýkal se takřka se všemi významnými muži své doby. Pro své opravné snahy však nenalézal doma pochopení, dvakrát opustil svůj biskupský stolec (mezitím byl mnichem římského kláštera na Aventinu) a nakonec nalezl slavné mučednictví v Prusích. Stal se vzorem biskupů, pro které vnější akce byla podložena hlubokým vnitřním životem.</p>

  <p>Misijní činnost Vojtěcha a jeho přátel a pokračovatelů (bratr Astrik, Bruno Querfurtský <i>pět bratří</i>, na Slovensku Svorad a Benedikt) byla vedena zcela jinou myšlenkou než mocenská „říšská misie” císaře Oty I. Vojtěchovo dílo změnilo poměry na východě a prospělo zejména Polsku a Uhrám. Opíral se všude o benediktinské kláštery, jež zakládal (Břevnov 993).</p>

  <p>Polského knížete Měška přiměla k přijetí křtu (asi 966) jeho manželka, česká princezna Doubrava. Jejich syn Boleslav Chrabrý (992-1025) budoval svůj stát po církevní stránce s podporou biskupa Vojtěcha. Nad Vojtěchovým hrobem v Hnězdně bylo roku 1000 zřízeno arcibiskupství - Polsko tím dostalo vlastní církevní organizaci, která i později, za rozkladu polského státu, byla poutem jednoty.</p>

  <p>Maďaři, kteří jako kočovníci přišli koncem 9. století do Uherské nížiny, byli svými vpády postrachem Evropy, až po roce 955 začali přecházet k usedlému životu a budovat svůj státní život. Jeho tvůrcem byl Štěpán (995-1038), který přijal křesťanství z kruhu Vojtěchova a v Ostřihomi bylo zřízeno arcibiskupství. V západní, kulturnější části Uher, byly hlavní kláštery: sv. Martina na Panonské Hoře (Panonhalma) a na Zoboru u Nitry. Středověký uherský stát byl z velké části slovanský.</p>

  <p>Sv. Vojtěch byl sice v podstatě latiník, ale neměl odmítavý postoj k slovanskému obřadu. Velmi významným centrem se stal slovanský Sázavský klášter (zal. 1032); za opata Prokopa († 1053) a jeho nástupců vykonal velké nábožensko-kulturní dílo; roku 1096 byli slovanští mniši vypuzeni a nahrazeni latinskými.</p>

  <h3 id="toc_5">4. Stíny univerzálního císařství</h3>

  <p>Od začátku středověku se celými církevními dějinami vine jako červená nit myšlenka křesťanského univerzálního císařství, jehož úkolem byla ochrana církve. Císařství si přisvojovalo jakýsi sakrální charakter. Univerzalismus církve měl odpovídat univerzalismu císařství. Je však otázka, zda a jaký univerzalismus světské moci křesťanství potřebuje. Císařskou myšlenku uskutečňovali franští Karlovci a potom saští Otoni a jejich pokračovatelé. I když někteří z nich (např. Ota III.) měli ušlechtilé záměry nadnárodního křesťanského impéria se středem v Římě, přece u většiny císařů převládal světovládný, pohrdavý postoj k ostatním národním a státním útvarům. Ochranou a šířením víry odůvodňovali své výboje. Životní nutnost zajištění hranic, ucelení, zaokrouhlování říše, vytváření jednotného říšského národa - tak ospravedlňovali své činy všichni dobyvatelé. Vůbec takový stát, založený v podstatě na donucovací moci, těžko mohl být spolutvůrcem království Božího na zemi. Franská říše se od Karla Velikého změnila v římskou; římská říše Otonů se zcela nenápadně průběhem dějin stala německým císařstvím Habsburků (Karel V). Ostatně něco jiného byly univerzální nároky a něco jiného faktický stav. Ani říše Karla Velikého nezaujímala plně celou oblast západního křesťanstva. Mimo otonskou říši šla od začátku svými vlastními cestami Francie, ale i státy severské, Anglie, křesťanské státy Pyrenejského poloostrova a ovšem na východě Polsko a Uhry s Chorvatskem i do značné míry svébytný státní útvar český. Často se tyto křesťanské státy dávaly raději pod ochranu moci papežské. Západnímu křesťanstvu nesloužilo ke cti, co se dálo na východním pomezí říše.</p>

  <p>Karel Veliký tvrdě donutil Sasy sklonit šíji pod „jho” křesťanství. Sasové, kteří sami nezakusili křesťanskou lásku, podobným způsobem postupovali proti Slovanům pobaltským a polabským. Tyto nesvorné kmeny nedospěly k založení pevných a trvalých států, jež by byly ochranou. První nápor útočníků zažily za Karla Velikého, pak druhý za otonské dynastie (pověstný markrabí Gero). Založení arcibiskupství v Magdeburku (968) s pěti sufragánními biskupstvími znamenalo jen počátek misijní činnosti. Občas propukaly divoké pohanské reakce, hořely kostely, byli pobíjeni kněží. Slované se zuřivě bránili přijetí křesťanství. Před politickou porobou je nezachránilo, když tu a tam některý náčelník přijal křesťanství (Niklot za křižácké výpravy 1147). Válečné výpravy jen zmařily výsledky obětavých pokojných misií. Kronikář Helmold si v 12. století poznamenal: <i>Slovanské kmeny si vykoupily mír; peníze knížata rozdělila mezi sebe, o křesťanství se nestala ani zmínka. Z toho bylo vidět, oč jim šlo</i>. Nakonec se v rovinách při Labi místo radostného chválení Boha rozhostila zarytá a mlčenlivá poslušnost. Podnikaly se křižácké výpravy i proti Prusům a Litevcům v Pobaltí - poslední pohanské enklávě v Evropě.</p>

  <p>Pohanské reakce známe i odjinud. (U nás byl jakýsi slabý náznak za Bořivoje.) V Polsku to bylo za rozbrojů po smrti Boleslava Chrabrého, teprve Kazimír Obnovitel (1039-1058) obnovil státní řád i křesťanství. Podobně tomu bylo v Uhrách, kde obrat k trvalému pokřesťanštění nastal teprve za sv. Ladislava (1077-1095). Ale i později v 12. století, kdy do Uher přišli Kumáni, propadl uherský královský dvůr polopohanským mravům.</p>

  <h3 id="toc_6">5. Střední Evropa za vrcholného středověku</h3>

  <p>Spory mezi císařstvím a papežstvím, vlastně o poměr moci církevní a světské, zasáhly i do krajin na východ od říše. Polský král Boleslav II. Smělý zavraždil roku 1074 královského biskupa Stanislava, který mu vytýkal mravní poklesky. Stanislav se stal prvním domácím polským světcem. Byl to podobný případ jako smrt anglického arcibiskupa Tomáše Becketa († 1170).</p>

  <p>Mnišský život přitahoval četné muže i ženy. Po prvních klášterech benediktinských pokryla české země i sousední krajiny síť klášterů premonstrátských a cisterciáckých. Měly velký význam hospodářský i kulturní. Ideál křesťanské chudoby, jak jej hlásali sv. František z Assisi a sv. Dominik, měl odezvu v zakládání klášterů žebravých řádů. Nápadná je tu účast žen. Sv. Klára nazývala v dopisech sestrou ze všech nejmilejší sv. Anežku Přemyslovnu (asi 1211-1282), která roku 1234 přijala řeholní šat a na Františku založila celý soubor kostelních, klášterních a špitálních budov, opravdové „české Assisi”. U sv. Jakuba vznikl klášter minoritů. Anežčino špitální bratrstvo se v roce 1237 podle papežského rozhodnutí přeměnilo v rytířský řád křižovníků s červenou hvězdou. Ve sporech mezi členy přemyslovského rodu působila Anežka jako dobrý anděl. Dominikánskému hnutí byla blízká Zdislava z Lemberka († 1243) a sv. Alžběta Durynská († 1231), dcera uherského krále Ondřeje II. Do Polska uvedli dominikánský řád bratři sv. Česlav (1180-1241) a Hyacint (1183-1257); velmi se tam rozšířil.</p>

  <p>Příležitosti k charitativním dílům bylo ve střední Evropě dost také proto, že ji v 13. století ohrozilo nebezpečí Mongolů (Tatarů). Mongolskou veleříši založil za velkých obětí na lidských životech Temudžin († 1227) zvaný Čingischán. Roku 1241 vpadli Tataři do Polska a Uher a pustošivě prošli i Moravou. Rus zůstala pod jejich nadvládou po 250 let. Na křesťanském západě vznikla úžasná myšlenka pokřesťanštit Mongoly (kteří byli ještě pohané), navázat s nimi spojení proti islámu a zkrotit jejich divokost, jako se to kdysi podařilo s barbary za stěhování národů v raném středověku. Na dvůr velkých chánů v Kambalyku (Pekingu) přicházela misijní poselstva papežská i francouzských králů (Giovanni de Piano Carpini, Vilem Rubruque, Monte Corvino, Odorik z Pordenone), protože chánové jevili jistou náboženskou snášenlivost. V Pekingu bylo 1308 zřízeno arcibiskupství. Ale dílčí říše dědiců Čingischánových přešly pak k islámu a Čína se za domácí dynastie Ming (od r. 1368) uzavřela ostatnímu světu.</p>

  <h3 id="toc_7">6. Idea impéria u Karla IV.</h3>

  <p>Po doznění poslední fáze zápasů mezi papežstvím a císařstvím (za Ludvíka Bavora) nastala za vlády císařů z rodu lucemburského shoda mezi největšími světskými a církevními představiteli západního křesťanstva. Karel IV. (1344/1346-1378), římský císař a český král, podporoval výhodami církevní instituce, ale představy o jeho štědrosti k církvi jsou přehnané. Vystupoval sice jako spojenec avignonského papežství a Francie, ale vedl vlastní politiku a dělal rozdíl v poměru k papežství <i>in spiritualibus</i> a <i>in temporalibus</i>. Základy politického myšlení Karlova byly augustinské, i když se nevyhnul vlivu myšlení sv. Tomáše Akvinského. Pojem impéria chápal tak, že císař má být <i>servus Dei, minister Dei</i>. Nemá rozšiřovat hranice říše (to je zavrženíhodná <i>cupido dominandi</i>), ale má být rozhodčím mezi všemi křesťanskými panovíky a zabezpečovat mír odstraňováním sporů. Autorita císařská má být především autoritou mravní. Pochopitelně Karel jako střízlivě reálný a obratný diplomat věděl, že v praxi nemůže vždy dosáhnout ideálních cílů. Nejvíce vykonal Karel IV. pro své milované České království (1344 arcibiskupství, 1348 první univerzita ve střední Evropě a založení Nového Města pražského, všestranný rozvoj hospodářský i kulturní) a zasloužil si tím název „Otec vlasti”. Nábožensko-kulturní úsilí Karla IV. nebylo zaměřeno jen na Západ (styky s křesťanským raným humanismem Petrarkovým), ale i na Východ (založení kláštera Na Slovanech 1372, kam povolal chorvatské mnichy hlaholského slovanského obřadu).</p>

  <h3 id="toc_8">7. České náboženské hnutí</h3>

  <p>Slavná doba Karla IV. měla své stíny. Čechy byly náhle vtaženy do evropského dění a pocítily všechny zlořády období avignonského papežství. České náboženské hnutí, které propuklo za Karlova nástupce Václava IV. (1378-1419) se nedá prostě shrnout pod jméno Husovo. Jeho kořeny byly starší. Klíčovou postavou byl ohnivý kazatel <b>Jan Milíč z Kroměříže</b> († 1374); svou nekompromisností v hlásání a provádění církevní opravy býval někdy srovnáván se Savonarolou. Při veškeré mystické hloubce byl Milíč dobrým praktickým organizátorem (jeho podnik Jeruzalém v Praze pro obrácené špatné ženy, sdružování kněží, studentů i prostých věřících ve volné společenství aj.). Vysloužil si četné nepřátele, dvakrát se musel ospravedlňovat a zemřel v Avignonu.</p>

  <p>K Milíčovu okruhu patřil univerzitní mistr Matěj z Janova († 1394), průkopník častého sv. přijímání a laik Tomáš ze Štítného († asi 1401), jihočeský zeman, který ve svých knížkách pojednával mateřským jazykem i o nejsložitějších předmětech náboženských a filozofických. Bible a eucharistie byly prostředky k provedení náboženské reformy. K prohloubení náboženského života stejně pracoval arcibiskup Jan z Jenštejna (+ 1400); střetnutí s panovnickou mocí Václava IV. zaplatil r. 1393 životem jeho generální vikář Jan z Pomuku.</p>

  <p>V Cechách je tedy snad nutno hledat kořeny nové zbožnosti (<i>devotio moderna</i>), která potom rozkvetla v Nizozemí. Její zakladatel Gerhard Groote pobyl nějaký čas v Praze.</p>

  <h3 id="toc_9">8. Kalich a kališnictví</h3>

  <p>Husitské revoluční hnutí, které propuklo po upálení Husově, mělo kromě složky náboženské i důvody sociální a národnostní. Jeho symbolem se stal kalich. Původcem kalicha nebyl Hus, ale jeho přítel a „pomocník v evangeliu” Jakoubek ze Stříbra (+ 1429), tichý člověk vynikajících mravů. Požadavek přijímání pod obojí způsobou (i z kalicha) jako nutného také pro laiky vyvodil z evangelia sv. Jana (6,53). Zabsolutnil tím to, co bylo obecnou touhou po co nejužším spojení s Kristem. Kalich neměl být výsadou kněží. Ačkoli husitské požadavky byly mnohostranné a různě chápané (čtyři pražské články z roku 1420), za kalich bojovali husité s úpornou důsledností až do konce. Je tragédií křesťanství, že proti křižáckým vojskům pod znamením našeho vykoupení (křížem) stáli husitští „boží bojovníci” pod praporem kalicha, symbolu drahocenné vylité krve Kristovy. Kalich (zakázaný kostnickým koncilem už 15. června 1415) se stal znakem všech reformačních hnutí.</p>

  <p>Po porážce husitských radikálů u Lipan (1434) se na základě kompaktát (úmluv) s basilejským koncilem (1436) ustavila kališnická schizmatická církev česká, protože papež Pius II. kompaktáta nepotvrdil a Pavel I. je zavrhl. Věroučně se vlastně od katolické církve nelišila, kromě kalicha se přidržovala obyčeje podávat sv. přijímání též malým dětem, dbala na český církevní zpěv a ovšem ctila Husa. Zvoleného arcibiskupa Jana Rokycanu (asi 1396-1471) papež nepotvrdil, takže kališníci neměli svou hierarchii. Správu vedli administrátoři podobojí v Týně. Kališníci však nechtěli nikterak porušit zásadu apoštolské posloupnosti. Měli potíže se svěcením kněží (obstarávali si je za nepříznivých podmínek u cizích biskupů, do Cech také přišli na čas dva biskupové z Itálie). Náboženský život kališníků nebyl tak planý, jak se někdy mínilo. Mírové spolužití strany podjednou a podobojí (od r. 1485) bylo v tehdejší Evropě něčím neslýchaným. Změnu přinesla nová vlna reformace z Německa a Švýcar v 16. století.</p>

  <p>Nastalo rozštěpení na slábnoucí staroutrakvisty (kteří se stále více sbližovali s katolickou církví) a sílící novoutrakvisty (kteří přijímali luterské názory). Katolíci byli v naprosté menšině, odvážněji vystupovala až nová, potridentská generace. Etapy nábožensko-politických zápasů za vlády Habsburků v českých zemích (od r. 1526) se vyznačují těmito daty; roku 1575 bylo složeno společné vyznání novoutrakvistů a Jednoty bratrské (česká konfese), roku 1609 Rudolfův Majestát, vrchol stavovských úspěchů proti panovnickému absolutismu, poskytoval náboženskou svobodu v mnohem větší míře (i poddaným) než v říši náboženský mír augsburský (1555).</p>

  <h3 id="toc_10">9. Reformace a protireformace ve střední Evropě</h3>

  <p>České <b>stavovské povstání</b> proti Habsburkům skončilo porážkou na Bílé hoře (1620), ale třicetiletá válka trvala až do vestfálského míru (1648). Zpustošila celou střední Evropu; měla ve svém průběhu čím dál méně ráz války náboženské, ačkoli na náboženské poměry měl její výsledek velký vliv. Habsburkové mohli ve svých zemích provést tvrdě protireformaci mocenskými prostředky. Vnitřní rekatolizace Čech a Moravy byla obtížnější - české obyvatelstvo nebylo ochotno tak lehce měnit náboženské vyznání, jak se to dalo v německých knížectvích. Tíha misijní práce byla na řeholích, zvláště na jezuitech (nutno vzpomenout vlasteneckého Bohuslava Balbína). Za sto let se to podařilo. Tajných nekatolíků bylo mizivě málo. Z nových světců přibyl r. 1729 kanonizovaný Jan Nepomucký jako mučedník zpovědního tajemství. V duši národa však zanechala pobělohorská doba určité trauma, podvědomou nevůli k římskému katolictví.</p>

  <p>O protireformační postup se pokoušeli Habsburkové také v <b>Uhrách</b>, kam silně pronikla reformace luterská (mezi Slováky) a kalvínská (mezi Maďary). Situace tam byla složitá pro neustálé nebezpečí turecké a časté odboje uherské šlechty, kde se náboženské otázky mísily se stavovskými zájmy. Oporou katolické obrody byl ostřihomský arcibiskup Petr Pazmány a jezuité (univerzita v Tmavě). Po porážce Turků u Vídně (1683) nastalo znovudobytí Uher, ale ani potom se nepodařilo provést rekatolizaci Uher úplně, zůstala tam silná nekatolická menšina. Největší náboženská svoboda byla v Sedmihradsku. Katoličtí zůstali vždy Chorvati, kteří také nesli hlavní tíhu bojů s Turky.</p>

  <p>Jiný byl náboženský vývoj v <b>Polsku</b>. Za posledního Jagellonce Zikmunda II. Augusta (1548-72) se začala do země plným proudem valit reformace. Její vstupní branou byla německá města v Prusích. Mezi německým měšťanstvem a u velkopolských velmožů získalo nejvíc přívrženců luteránství. Drobná šlecha malopolská a litevská se hojně hlásila ke kalvínství. Protože se šlechta těšila zlaté svobodě, mohla na svých panstvích chránit stoupence rozmanitých náboženských názorů. Tak Rafael Leszczyński poskytoval v Lesně útočiště Jednotě bratrské (také J. A. Komenskému). Reformace však zasáhla v Polsku jen úzkou vrstvu, lid zůstal v jádře vždy katolický. Obrozené katolictví vedené jezuity ani nepotřebovalo tuze pomoc králů z rodu Vasovců. Když se členové nej přednějších rodin vrátili ke katolictví, jevila se brzy epizoda protestantismu v Polsku jako nepochopitelné poblouznění. Význačnou katolickou osobností byl jezuita Petr Skarga (1536-1612), dvorní kazatel, rektor akademie ve Vilně a hluboký, vlastenecky uvědomělý myslitel. Když Polsko lidovým bojem v polovině 17. století odrazilo záplavu luteránských Švédů, stalo se katolictví skoro totožným s polským vlastenectvím a mariánský chrám v Čenstochové se zázračným obrazem národní polskou svatyní.</p>

  <h3 id="toc_11">10. Unionismus</h3>

  <p>Z kruhů kolem Petra Skargy vzešel podnět k <b>sjednocení</b> (unii) pravoslavných v polsko-litevské říši s Římem. Papež Klement VIII. přijal kyjevského metropolitu Rahozu (tehdy na polském území) a ostatní biskupy do římské církve a vydal bulu <i>Magnus Deus et mirabilis</i>. Unie byla vyhlášena na sněmu v Brestu Litevském roku 1596. Uniaté uznali papeže za hlavu církve a byly jim ponechány řecko-slovanské bohoslužebné obřady, dosavadní zvyklosti a také kněžské manželství. Část pravoslavných z obavy před polskou převahou nepřistoupila k unii, zřídila si vlastní hierarchii a těšila se ochraně velmožů v čele s knížetem Konstantinem Ostrožským.</p>

  <p>Unie byla od začátku zatížena politickými zřeteli. Poláci pohlíželi na uniatskou církev jako na církev selskou. Kdo se cítil lepším člověkem, přecházel k ritu latinskému. Za válek mezi Moskvou a říší polsko-litevskou se stávalo pravoslaví mezi ruským, ukrajinským a běloruským lidem znakem vlastenectví a ochranou před popolštěním. Za těchto zmatků měla unie i své mučedníky, jako byl arcibiskup polocký Josafat Kuncevič, zabitý ve Vitebsku roku 1623. Ztrátou východní Ukrajiny a koncem 18. století rozdělením Polska utrpěla unie těžkou ránu. V ruském záboru byla tvrdě pronásledována (za Kateřiny II.) a udržela se volně jen v záboru rakouském, v Haliči (s arcibiskupstvím ve Lvově).</p>

  <p>Na habsburském území bylo roku 1649 vyhlášeno v Užhorodě sjednocení Rusínů (Ukrajinců) v tehdejších Uhrách. Měli biskupství v Mukačevě a v Prešově. Část Rumunů v Sedmihradsku a Uhrách se vyslovila pro unii roku 1697 v městě Alba Julia. Metropolí bylo biskupství fogarašské, jehož sídlem se stala </p>

  <p>Blaž. Slovanský církevní jazyk vystřídala rumunština. Pro sjednocené Srby byla po velkých potížích zřízena diecéze križevacká (1777).</p>

  <p>Unie, která měla tisíce far, stovky klášterů basiliánské řehole a miliony věřících, časem slábla, jednak vlivem politických poměrů, ale hlavně přímým i nepřímým tlakem kulturně vyššího prostředí římskokatolického, třebaže papežové výslovně zakazovali přestup od východního obřadu k latinskému. Z hlediska dnešního ekumenismu se může jevit řeckokatolictví jako slepé rameno, spíš překážka než prostředek k opravdovému odstranění rozkolu mezi křesťanským Východem a Západem. Přesto nelze tuto kapitolu církevních dějin přejít, neboť řeckokatolíci u nás prokázali po násilném včlenění do pravoslavné církve (1950) hrdinskou věrnost katolické jednotě, takže roku 1968 mohla znovu ožít samostatná církev. Ona spolu s řadou jiných sjednocených církví východního obřadu (arménská, koptská, syrská atd.) mohou sloužit za vzor jednoty v rozmanitosti.</p>

  <p>Zmínku zaslouží cyrilometodějství, úsilí o sjednocení katolických a pravoslavných Slovanů. Mocnou vzpruhou mu byly oslavy tisícího výročí příchodu soluňských bratří na Moravu roku 1863. Jejich kult posílila encyklika papeže Lva XIII. <i>Grande munus</i> z roku 1880. Největší zásluhy o rozvinutí cyrilometodějského unionismu měl poslanec, kanovník a nakonec olomoucký arcibiskup Ant. Cyril Stojan (1851-1923), muž svaté paměti a překypující dobroty. (Byla už zahájena přípravná fáze jeho beatifikačního procesu.) Střediskem svých snah učinil Velehrad, založil Apoštolát sv. Cyrila a Metoděje a Velehradskou akademii. V každém případě vykonal tento unionismus mnoho pro vzájemné poznání a sblížení západních a východních křesťanů, byl ve své době jakýmsi předstupněm nynějšího ekumenismu.</p>

  <h3 id="toc_12">11. Rakouské katolictví a československá církev</h3>

  <p>Rakouské katolictví, svázané vděčností církve ke státu za světskou pomoc při provedení pobělohorské rekatolizace a poznamenané osvícenským josefinismem, bylo plytké. Květnovými zákony roku 1847 byla církev postavena pod silnější dozor státu než kdykoli předtím. Císař František Josef zasáhl svým vetem i do papežské volby 1903. Hierarchie byla, až na nepatrné výjimky, odtržena od lidu a dávala císaři ochotně i víc, než bylo císařovo, takže pro Boha zůstávalo někdy pouhé spropitné.</p>

  <p>Po první světové válce a rozpadu Rakousko-Uherska se tedy v ČSR silně ujalo heslo, že po Vídni musí být souzen a odsouzen také Řím. Když kurie zamítla skoro všechny reformní žádosti českého kněžstva a jinak zasloužilý arcibiskup pražský František Kordač (1852-1923) tvrdě zaváděl pořádek v řadách duchovenstva, krajně radikální křídlo nespokojenců založilo</p>

  <p>8. ledna 1920 církev československou, silně poznamenanou modernismem. Hromadné odpadání postihlo asi pětinu českých katolíků, velká část jich zůstala vůbec bez vyznání. Československá církev se stala jednou z mnoha jiných nekatolických denominací, ale udržela si přece křesťanskou tvářnost. Její moravské křídlo vedené Jos. Pavlíkem-Gorazdem přešlo k pravoslaví.</p>

  <p><i>Obraz církve jako lodi, která proplouvá dějinami hotová a beze změny, je méně vhodný než přirovnání života církve, použité už Vincencem z Lerina, k růstu lidského těla nebo semene, při němž nedochází k ohrožení jejich osobitosti ani ke změně jejich podstaty (Commonitorium 29). Jako klíčí a roste pšeničné zrno, nasazuje na stéblo a klas, ale přitom zůstává stále pšenicí, tak se uskutečňuje podstata církve v proměnlivých podobách, ale zůstává stále táž. Jako historická veličina spočívá nakonec na vtělení Slova a na jeho vstupu do lidských dějin, ale především na tom, že Kristus chtěl církev jako společenství lidí (Boží lid) pod vedením lidí; tím ji učinil závislou na lidském jednání, ale i na lidské slabosti. Její naddějinná, transcendentní aktualizace je Duch svatý, který ji uchovává prostou omylu a tvoří i udržuje v ní svatost. Církevní dějiny jsou tedy teologie a dějiny.</i></p>

  <p><i>Posluchač teologie se musí naučit dívat do lidské tváře církve; ta tvář jsou její dějiny. Musí se vyrovnat s tím, že církev na své cestě dějinami občas zmalátněla, že si zaprášila nohy a poskvrnila šat. Nemá poznat jen božskou myšlenku o církvi, nýbrž i její skutečnou dějinnou podobu. Musí se naučit postihnout v dějinném naddějinné, neoddělovat faktor božský a lidský, který v ní působí, ale rozlišovat je. Proto jsou přednášky o církevních dějinách na teologické fakultě postaveny jinak než dejme tomu historické přednášky o německém císařství za Saliů a Staufů. Staré německé císařství neodvolatelně zaniklo, zatímco církev žije, my jsme v ní, my jsme církev.</i></p>

  <p><i>Hubert Jedin</i></p>

</body>

</html>