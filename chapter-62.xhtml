<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h2>§ 62 PONTIFIKÁT JANA PAVLA II.</h2>

  <p>Církevní dějiny narážejí na své hranice tam, kde ústí do současnosti, kdy vlastní vzpomínky nahrazují filtr objektivního významu, který uplynulá desetiletí nastavují proudu podrobností. Kromě toho je třeba odolat pokušení, aby se nejmladší církevní dějiny neomezily pouze na opatření a rozhodnutí nejvyššího vedení církve. Lze je sice vyjmenovat a zdokumentovat, zužují ovšem pojem církve - podobně jako když se jednání států ztotožňuje s rozhodnutími jejich vlád. Proto je třeba v následujícím textu rozlišovat mezi tím, co vyplývalo spíše z papežské iniciativy a utvářelo církev, a mezi vývojem, který čerpal z jiných zdrojů. Samozřejmě že při tom docházelo i k plynulým přechodům, když se např. nový vývoj stal „věcí vedení”, jako třeba ekumenická angažovanost církve.</p>

  <h3 id="toc_1">1. Papežovo vedení</h3>

  <p>Když byl z balkónu chrámu svatého Petra ohlášen kardinál Karol Wojtyla jako nový papež, mnoho lidí jeho polskému jménu nerozumělo. Mnozí si mysleli, že se jedná o Afričana. Ale po několika sekundách nevědomosti propukl jásot. Po čtyřech stoletích nezvolili kardinálové Itala, ale muže z Polska, ze země, která přes komunistický útlak zůstala pevná v katolické víře a věrnosti Římu.</p>

  <p>Karol Wojtyla se narodil 18. května 1920 ve Wadowicích, malé obci nedaleko Krakova. Jeho rozhodnutí pro kněžství pozvolna zrálo v době německé okupace. V 18 letech začal nejdříve z nadšení pro polskou literaturu studovat filologii, potom, po vpádu Němců, byla univerzita zavřena a Karol musel pracovat nejprve v kamenolomu, později v chemické továrně. V roce 1942 se přihlásil do tajného semináře, jehož kursy se mohly konat jen v noci. V roce 1946 následovalo svěcení na kněze, pak doktorát teologie na dominikánské univerzitě <i>Angelicum</i> v Římě (1948), pak - opět v Polsku - doktorát filozofie na téma Maxe Schelera, v roce 1953 se stal profesorem morální teologie a sociální nauky nejdříve v Krakově, pak (po zrušení) v Lublinu. V roce 1958 se stal světícím biskupem v Krakově, v 38 letech byl nejmladším z asi 40 polských biskupů. Tím se mu otevřel bezprostřední přístup na koncil. Zasazoval se tam zvláště o vyhlášení náboženské svobody (<i>Dignitatis humanae</i>) a podílel se i na konečném znění pastorální konstituce <i>Gaudium et spes</i>. Ještě během koncilu v roce 1964 proběhlo jeho jmenování krakovským arcibiskupem a brzy nato (1967) povýšení na kardinála.</p>

  <p>Jaké motivy vedly 16. října 1978, druhého dne konkláve, k jeho zvolení, se samozřejmě nedá zcela vysvětlit. Zjevně zde nebyl úmysl volit papeže na přechodnou dobu - ve svých 58 letech měl zvolený papež dostatečné předpoklady pro dlouhý pontifikát. V mnohých ohledech byl také moderní, měl zkušenosti ze světa, hovořil několika jazyky a měl dar navazovat kontakty. A především: jeho zbožnost byla přesvědčivá. To, co bylo patrné u mnoha studentů teologie z komunistických zemí, kteří studovali v zahraničí, se projevovalo i u Wojtyly: víra, která si byla jista sama sebou, která „nebyla chudokrevná”. V západním světě bylo možné pozorovat určitou paralelu: konzervativní vlády (USA, Velká Británie, Spolková republika Německo) byly v kurzu. Nebylo to proto, že se nyní, po převratech a poválečné době, opět hledala ztracená půda pod nohama a že byla snaha opět oživit minulé normy? Jan Pavel II. dělal dojem, že jednak souhlasí s koncilem, ale také že ctí tradici. Na rozdíl od Pavla VI. také nebyl žádným hloubavým Hamletem, ale mužem, který již v jednom ze svých prvních projevů (22. října 1978) provolával ke svým posluchačům: „Bratři a sestry, nebojte se pustit k sobě Krista a přijmout jeho moc ... Nebojte se! Otevřete Kristu všechny brány ... Nebojte se ... Kristus ví, čeho je člověk schopen! A jenom on to ví!”</p>

  <p>O tři roky později měl pontifikát Jana Pavla II. málem násilný konec. Dne 13. května 1981 ho na Svatopetrském náměstí zasáhly výstřely mladého Turka. Ali Agca, člen pravicového extremistického hnutí „Šedí vlci”, již několik měsíců předtím sdělil novinářům, že papeže, vyslance západních imperialistů, zabije, pokud přijede do Turecka. Dodnes není jasné, zda měl komplice, případně jaké. - Papež, těžce zraněný, atentát přežil a 27. prosince 1981 navštívil Ali Agcu v jeho vězeňské cele v Římě. Atentátník, později vydaný do Turecka, opustil vězení až v lednu 2006, krátce nato jej úřady opět zatkly.</p>

  <p>Jakým způsobem vedl Jan Pavel II. církev, čím se jeho vedení vyznačovalo? Jeho sympatie k médiím a jeho dlouhý pontifikát odhalují široké pole jeho aktivit - ty byly samozřejmě vlastní i jeho předchůdcům, avšak u nich neprobíhaly tolik na očích veřejnosti. Velmi zřetelné přitom je, jak si představoval „svoji” církev: vnitřně pevnou a jednotnou, řídící se jasnými normami, naplněnou misionářským elánem, zbožnou nejen rozumem, ale i srdcem a city, v pevné poslušnosti vůči papežově vedení.</p>

  <h3 id="toc_2">2. Reformy</h3>

  <p>K opatřením prvního desetiletí jeho pontifikátu patřila další reforma kurie. Pavel VI. provedl již v roce 1967 některé změny ve správním systému kurie (apoštolská konstituce <i>Regimini Ecclesiae universalis</i>, 15. srpna 1967); nyní Jan Pavel II. nově uspořádal (apoštolská konstituce <i>Pastor bonus</i> z 28. června 1988) kompetence a příslušnost především devíti kongregací, z nichž některé byly také přejmenovány. „Státní sekretariát” se stal samostatnou instancí s pravomocí řídit ostatní úřady kurie a do jeho kompetence přešly i mezinárodní vztahy. Vedoucí kongregací jsou povinni každé tři měsíce za přítomnosti státního sekretáře podávat papežovi zprávu o své činnosti.</p>

  <p>Druhým zásadním opatřením bylo vyhlášení nového Kodexu kanonického práva <i>Codex luris Canonici</i>. K reformě kodexu z roku 1917 vyzval již Jan XXIII., nyní mohl Jan Pavel II. představit nové vydání (25. ledna 1983; v platnost vstoupil 27. listopadu téhož roku). Ve srovnání s dřívějším vydáním měl nový kodex jen 1752 kánonů (právních předpisů) místo původních 2414. V obsahovém zpracování bylo možno rozeznat vliv koncilních dokumentů, papež dokonce označil zákoník za „kodex koncilu”. Tak kodex ve své druhé knize označuje církev pod vlivem koncilu (konstituce <i>Lumen gentium</i>) jako „Boží lid” (zatímco dříve - od doby Pia XII. - se upřednostňoval výraz „tělo Kristovo”); ve vztahu k místním církvím zavádí princip subsidiarity; zdůrazňuje nutnost chránit důstojnost osoby a její práva. Právníci ovšem také kritizovali, že posiluje práva papeže a laikům přiznává pouze časově omezené a pomocné úkoly. - Pro východní církve byl vlastní zákoník plánován již v roce 1927, v roce 1972 ustavil Pavel VI. vlastní komisi a 18. října 1990 promulgoval Jan Pavel II. <i>Codex Canonum Ecclesiarum Orientalium</i>, „právo východních církví” (tzn. právo katolických církví, které od roku 395 patřily k Východořímské říši, včetně Arménie a Persie).</p>

  <h3 id="toc_3">3. Každý podle svého stavu</h3>

  <p>Pro vnitřní soudržnost církve bylo nutné, aby každý znal svůj úkol odpovídající jeho stavu a plnil ho. S tímto záměrem Řím vysvětluje úkoly laiků, kněží, biskupů, biskupských konferencí a synod.</p>

  <p>Koncil pociťoval naléhavé přání laiků zodpovědně se podílet na poslání církve, proto tomuto tématu věnoval samostatný dokument, „Dekret o apoštolátu laiků” (<i>Apostolicam actuositatem</i>). Ten potvrzuje, že laici mají zásadní podíl na poslání církve (nejsou tedy jen příležitostně pověřováni), že se jim „naskýtají nesčetné příležitosti ke konání apoštolátu evangelizace a posvěcování” (č. 6) a že jejich vlastním úkolem je především utvářet časný řád, jehož součástí jsou „hodnoty života a rodiny, kultura, hospodářství, různá umění a zaměstnání, instituce politického společenství, mezinárodní vztahy apod.” „Časný řád se má obnovit tak, aby byl při plném respektování jeho vlastních zákonů navíc uveden v soulad se zásadami křesťanského života a přizpůsoben místním, časovým a národním podmínkám.” Úřadu církve ale „náleží úkol jasně vyhlašovat zásady o cíli stvoření a správném užívání světa a poskytovat mravní i duchovní pomoc, aby byl řád časných věcí vybudován na Kristu” (č. 7).</p>

  <p>Pavel VI. zřídil již v roce 1967 vlastní sekretariát pro otázky související s postavením laiků v církvi, Jan Pavel II. ho v roce 1988 povýšil na „Papežskou radu pro laiky”. Jejím úkolem je podporovat laiky a jejich sdružení a koordinovat jejich aktivity v různých zemích. Vedoucím rady je kardinál, členové - kardinálové, biskupové a laici z různých zemí - jsou jmenováni kurií. Zřízení Papežské rady pro laiky následovalo bezprostředně po římské biskupské synodě, která si rok předtím zvolila za své téma „povolání a poslání laiků v církvi a ve světě”. Výsledky, vydané v 54 <i>Propositiones</i> („návrhy”), potvrdil papež ve svém listu <i>Christifideles laici</i> ze dne 30. ledna 1989.</p>

  <p>V uvedených dokumentech se nešetří vyzdvihováním důstojnosti laiků. Oblasti působnosti laiků jsou popisovány podle koncilních výpovědí, výslovně se vyžaduje spoluúčast na utváření politického života:</p>

  <p>„Evangelium poskytuje podnět a inspiraci k pravé účasti na politickém dění ... Avšak zdá se, že mnozí lidé vykazují u této činnosti určitou neznalost a někdy i nechuť. Často se jako charakteristika politiky vnímá korupce a zvůle v zacházení se spravedlností, takže lidé s dobrým svědomím se raději drží od politiky dál” (Propositiones 21n).</p>

  <p>Politická angažovanost a „aktivní účast v politických stranách” patří k tomu málu, co je vyhrazeno výlučně laikům. Politickou angažovanost kněží Jan Pavel II. výslovně odmítá. Tak byli v roce 1984 tři kněží působící jako ministři nikaragujské vlády - ministr zahraničních věcí Miguel d´Escoto Brockman, ministr kultury Emesto Cardenal a jeho bratr, ministr výchovy Femando Cardenal - vyzváni Kongregací pro nauku víry, aby se vzdali buď svého politického, nebo kněžského úřadu. Vybrali si tu druhou možnost. - Laici, kněží a řeholníci mají spolupracovat. „Když si budou vzájemně naslouchat a uskutečňovat dialog, budou se rozlišováním duchů pokoušet o to, aby mezi všemi nastal soulad” (Propositio 10).</p>

  <p>Duch bratrské svornosti je jistě společným a hlavním přáním všech zúčastněných. Ve skutečnosti však k úplné shodě dochází jen zřídkakdy. Proto dokumenty stále zdůrazňují, že aktivity laiků musí být uskutečňovány jen ve shodě s vyššími církevními instancemi.</p>

  <p>I když z teologických důvodů zde není možné uplatňovat princip demokracie, zůstává otevřena otázka, zda by v některých oblastech (např. financování) nemělo být rozhodování přenecháno laikům, aniž by je omezovaly zásahy „shora”. Ovšem stále ještě platí, že s řízením na všech rovinách je spojena nejvyšší zodpovědnost. Tak laik sice smí ve farnosti spolupracovat v důležitém postavení, za předpokladu, že se nejedná „o vedení, koordinaci, moderaci, správu farnosti, což podle textu kánonu přísluší pouze knězi” (Instrukce k některým otázkám ohledně možností laiků podílet se na službách vykonávaných kněžími, 15. srpna 1997, čl. 4).</p>

  <p>Za jednotlivými pokyny stojí zjevně koncepce, že dobru církve (a tedy Kristově vůli) se slouží nejlépe, jestliže každý vykonává intenzivně a v rámci právních norem úkoly, které jsou svěřeny jeho stavu. To, že se tím může blokovat nebo brzdit ozdravný proces, se nereflektuje. Mnozí lidé se ptají, zda z teologických závěrů nutně vyplývá např. zákaz promluv laiků z důvodu, že homilie je součástí liturgie:</p>

  <p>„Homilie má být proto při slavení eucharistie vyhrazena vysvěcenému služebníku, knězi nebo jáhnovi. Laici jsou vyloučeni, i když zastávají úkol „pastoračních asistentů” nebo katechetů v jakémkoli společenství nebo sdružení. Nejde zde o případnou větší schopnost výkladu nebo o teologickou připravenost, nýbrž o to, že úloha je vyhrazena tomu, kdo přijal svátost kněžství; ani diecézní biskup proto není oprávněn dispenzovat od normy kánonu” (čl. 3).</p>

  <p>Jde o to, jak se uvádí v závěrečném dokumentu sympozia „O podílu věřících laiků na pastorační službě kněží”, objasnit, že „tato upřesnění a vysvětlení nevyrostla ze snah obhajovat klerikální privilegia, ale z nezbytnosti být poslušný Kristově vůli a respektovat základní podobu, kterou církvi Kristus nesmazatelně vtiskl”.</p>

  <p>Růst angažovanosti laiků je zvláště patrný u žen. V den zakončení koncilu (8. prosince 1965) je vysloveno poselství shromážděným ženám: „Nastává hodina, a již nastala, kdy se plně rozvíjí povolání ženy, hodina, kdy žena získává ve společnosti možnosti, vliv, vyzařování, jakých dosud nedosáhla. Proto ve chvíli, kdy lidstvo prochází tak hlubokou proměnou, mohou ženy, osvícené duchem evangelia, pomoci lidstvu, ohroženému úpadkem.” Zaměření pozornosti biskupů vůči přínosu žen odpovídá i iniciativě Pavla VI., který v roce 1970 poprvé udělil čestný titul „učitel církve” dvěma ženám - Kateřině Sienské (kolem 1347-1380) a Terezii z Avily (1515-1582). Roku 1997 byl tento titul udělen také Terezii z Lisieux (1873-1897). Jan Pavel II. vydal rok po biskupské synodě o „povolání a poslání laiků v církvi a ve světě” apoštolský list o důstojnosti a povolání ženy (<i>Mulieris dignitatem</i>, 1988). Zároveň tento velký ctitel Panny Marie prohlásil Marii za pravzor ženy.</p>

  <p>List nepojednává o úkolech a právech žen v církvi. Spíše chce ukázat specifickou účast ženy na díle spásy Ježíše Krista, od zprávy o stvoření až po novozákonní texty. Zamýšlí se nad vztahem ženy k Marii, Kristu a církvi. Podstata ženy spočívá v mateřství - své nejvyšší vyjádření nachází v Marii jako matce Božího Syna -, které se uskutečňuje jak v manželství, tak také, v širším smyslu, v panenství zvoleném pro Boží království. Ve spojení s Marií se žena účastní i snoubeneckého vztahu Krista a jeho církve. To podle papeže potvrzuje, co řekla Kongregace pro nauku víry v roce 1976 na podnět Pavla VI. o připouštění žen ke kněžskému svěcení (prohlášení <i>Inter insigniores</i>). - Nemělo by se ani přehlédnout papežovo jasné odmítnutí někdy zastávaného názoru, který prvotní hřích (Gn 3) přisuzuje ženě v osobě Evy. Přes poznámku svatého Pavla v 1 Tim 2,13-14 je zcela jasné, že biblické texty mají na zřeteli hřích lidí, to znamená prarodičů Adama a Evy. - Na závěr listu <i>„si církev přeje poděkovat Nejsvětější Trojici</i> za 'tajemství ženy' - každé ženy - a za to, co je věčnou mírou její ženské důstojnosti, za 'velká Boží díla', která se v historii lidských generací naplnila na ní a jejím prostřednictvím” (<i>Mulieris dignitatem</i>, č. 31).</p>

  <p>Úkoly a pravomoci laiků a kněží je třeba jasně odlišit. Tomu se věnovala (osmá) římská biskupská synoda v roce 1990, po níž v březnu 1992 následovala apoštolská adhortace <i>Pastores dabo vobis</i>, která na synodu navázala a shrnula její závěry. Vedle pokynů a doporučení k výběru a formaci kandidátů kněžství se zde rovněž pojednává o podstatě a poslání služebného kněžství. Jan Pavel II. označuje za normu a cíl kněžského života růst v Kristu: „Kněz je živým a průzračným obrazem Krista - kněze” (č. 12). „Kněží jsou povoláni k pokračování přítomnosti Krista, jediného velekněze, následováním jeho životního stylu a průzračným svědectvím svého života ve stádci jim svěřeném” (č. 15). Ke svatosti jsou sice povoláni všichni křesťané, kněz ale se zvláštní naléhavostí: „Každý z nás musí být svatý, aby také pomáhal bratřím uskutečňovat jejich povolání ke svatosti” (č. 33). V této souvislosti uvádí papež také postoj synody k celibátu: „Synoda nechce, aby v obecném mínění vyvstala jakákoli pochybnost o stálé vůli církve zachovávat zákon, podle něhož se v latinském obřadu vyžaduje od kandidátů kněžského svěcení svobodně zvolený a trvalý celibát” (č. 29). Popsaná vznešenost kněžského povolání může sice nadchnout, v realitě by však mohla překročit možnosti jednotlivce. Komentátoři již poukazovali na to, že specifické nároky zvláštního povolání řeholních kněží jsou zde do značné míry uplatňovány i na ostatní kněze. Na druhé straně zcela opomenuty zůstávají kompetence laických teologů jak v teologickém vzdělávání, tak také v duchovním vedení (např. řeholnice).</p>

  <p>Také na nejvyšší úrovni, v kolegiu biskupů, se Jan Pavel II. snažil podporovat jednotné sebepojetí. V této souvislosti bylo důležité vyjasnění otázky, jaká funkce přísluší biskupským konferencím. V roce 1986 zadal papež úkol připravit příslušný dokument, který pak v roce 1988 předložil národním biskupským konferencím k posouzení. Je třeba působit - jak uvádí římský návrh - proti třem nebezpečím: 1. aby biskupské konference nevytvářely byrokratické struktury rozhodování a tím se jednotliví biskupové nestávali pouhými výkonnými orgány konferencí; 2. aby konference nebyly považovány za jakýsi druh „vrchního vedení” diecézí; 3. aby si biskupské konference neosobovaly neoprávněnou autonomii vůči Svatému stolci. Po zpracování připomínek, v nichž zaznívaly především obavy ze snížení významu biskupských konferencí, stanovila pak Kongregace pro nauku víry s výslovným souhlasem papeže závazná kritéria (Kongregace pro nauku víry, List katolickým biskupům o některých aspektech církve jako společenství <i>Communionis notio</i> ze dne 28. května 1992). V listu se klade důraz na to, že</p>

  <p>„celá církev nemůže být chápána jen jako souhrn nebo jako federace místních církví ... Protože se zrodily ve všeobecné církvi a z ní, jsou církví jedině v ní a z ní ... Aby ale místní církev byla plně církví, tedy zpřítomněním všeobecné církve se všemi jejími podstatnými prvky, utvářena podle jejího vzoru, musí v ní být přítomen vlastní prvek nejvyšší autority církve: biskupský sbor 'spolu se svou hlavou, římským biskupem, a nikdy bez této hlavy' (Lumen gentium 22).”</p>

  <p>Úřad Petrova nástupce nesmíme „považovat jen za 'globální' službu, která zasahuje každou místní církev 'zvenku', ale za takovou, která patří 'zevnitř' k podstatě každé místní církve. Úřad primátu je tedy z podstaty vybaven pravou biskupskou mocí - nejen nejvyšší, plnou a univerzální, ale také bezprostřední - nad všemi, jak nad pastýři, tak také nad ostatními věřícími” (č. 7-14).</p>

  <p>Jinými slovy se zde vypovídá o tom, že žádná církev jakékoli země se nemůže odvolávat na přednostní práva vůči Římu, Řím však v souladu s vnitřní podstatou církve může v každé době a v každé věci zasáhnout proti biskupovi v kterékoli zemi nebo diecézi (jak ostatně vyplývá z dosavadní praxe).</p>

  <p>Ačkoli nejsou národní biskupské konference v tomto dokumentu výslovně zmíněny, je jednoznačné, jak předběžně prohlásil již kardinál Joseph Ratzinger, od roku 1981 prefekt Kongregace pro nauku víry, že podle pojetí kurie nepatří k episkopální struktuře církve. To pak v roce 1998 papež jasně vysvětlil v apoštolském listu (<i>Apostolos suos</i>, 23. července 1998). Uznává se zde sice, že biskupské konference jsou oporou pro svědomí věřících ve společenských zvratech, avšak pouze celé shromáždění biskupů může vykonávat autentický učitelský úřad (čl. 2 a 22). Tím se ovšem značně oslabila autorita národních biskupských konferencí, vždyť stačí námitka jediného biskupa, aby výroky učitelského úřadu biskupské konference ztratily svůj (dílčí) kolegiální charakter.</p>

  <p>Víře a vůli papeže být „principem a základem” jednoty církve, odpovídala i praxe jmenování biskupů. Platné právo bylo sice respektováno, přecházely se však - podle názoru věřících stále více - návrhy katedrálních kapitul. Zvláště nápadné to bylo v Holandsku. V průběhu let 1960-1970 se mezi holandskými katolíky rozšířila touha po obnově, která otřásla mnoha tradicemi a Řím naplňovala obavami. Jeden holandský teolog charakterizoval tuto rozpolcenou situaci takto: „národní jazyk v liturgii a liturgické experimenty, které šly mnohem dále, než stanovil Řím; přijímání na ruku; pastorace orientovaná méně klerikálně; nová teologie Petrova úřadu; úsilí o synodální struktury se spolurozhodováním kněží a laiků; faktické mizení svátosti smíření ze života věřících; rostoucí počet smíšených manželství; pokusy o uznání ženatých kněží a žen jako nositelek církevních úřadů a stále větší počet pastoračních asistentů a asistentek, kteří, ať už žijící v manželství nebo jako svobodní, zaujímali místo celibátních kněží” (Walter Goddijn, <i>Das Dilemma des niederländischen Katholizismus</i> - Dilema nizozemského katolicismu). Po několika bezvýsledných rozhovorech v Římě sáhl Pavel VI. k nepřímým prostředkům, jež mu zůstaly, a jmenoval řadu biskupů, které nenavrhli Holanďané a kteří částečně narazili na odpor, ale k prosazovaným novotám se stavěli odmítavě.</p>

  <p>Jan Pavel II. používal stejné prostředky. Často bez ohledu na seznam navrhovaných kandidátů dával přednost těm, u nichž nebylo pochyb o jejich věrnosti Římu, jejichž víra byla přesvědčená a nezpochybnitelná a kteří se s určitou tvrdošíjností stavěli proti „modernistickým novotám”. Určitý paradox spočíval v tom, že čím přesněji odpovídali nově jmenovaní biskupové linii Říma - tedy do určité míry sloužili jednotě - tím silnější napětí vyvolávali v národních biskupských konferencích. Až v poslední třetině svého pontifikátu byl papež, zřejmě kvůli rozruchu v médiích a nevhodnému chování některých kandidátů, opět opatrnější.</p>

  <p>Vztah k biskupům se projevoval i na pastoračních a poutních cestách Svatého otce. Papež přitahoval pozornost médií a shromážděných lidí, často se sešly statisíce věncích. Na diecézního biskupa se přitom téměř zapomnělo. Tak vznikl dojem, že jen papež je pastýřem Božího lidu, otcem a bratrem, jen on sám je důležitý a rozhodující. Blízkost věřících k vlastnímu biskupovi byla zastřena. To přirozeně odpovídalo i převládajícímu chápání primátu. Ačkoli papež výslovně přislíbil kolegiu biskupů, k němuž sám patřil, nejvyšší řídící moc v církvi, platilo to jen tehdy, když biskupové sdíleli názory římského biskupa. Měli stát jako jeden muž po boku velkého bratra, on sám však neměl povinnost orientovat se podle (většinového) přesvědčení svých „kolegů”.</p>

  <h3 id="toc_4">4. Poslání teologů</h3>

  <p>Úsilí Jana Pavla II. dosáhnout jednotné, pevné církve, loajálně semknuté kolem své hlavy, lze spatřit i v jeho jiných opatřeních. Pro podporu jednotného učení - jak už bylo zmíněno - vyslal Řím v roce 1992 na cestu „Katechismus katolické církve”, který „je službou, kterou chce Petrův nástupce prokázat svaté katolické církvi i všem místním církvím ..., posilovat a utvrzovat víru všech učedníků Pána Ježíše (srov. Lk 22,32), jakož i upevnit svazky jednoty v téže apoštolské víře” (Jan Pavel II., apoštolská konstituce <i>Fidei depositum</i>). Po něm o rok později následovala encyklika, jejímž cílem bylo poskytnout jednotné zásady v otázkách morálky, <i>Veritatis splendor</i> z 5. října 1993. Zdůrazňuje existenci stále platného a poznatelného mravního zákona. Současně polemizuje s dnes rozšiřovaným názorem, který osobnímu svědomí přiznává nárok nezávisle rozhodovat v mravních otázkách. Pouze svědomí, které se řídí pravdou, o niž má člověk upřímným srdcem usilovat, člověka zdokonaluje (č. 63). Velkou pomocí pro formování svědomí je církev a její učitelský úřad (č. 64). Chybné jsou naproti tomu snahy některých etiků, „kteří jsou již díky vlastnímu povolání nuceni zkoumat lidské činy a projevy a mohou upadnout do pokušení, že budou měřit a srovnávat své poznatky anebo i předpisy na základě statistického ověřování konkrétního jednání a morálních názorů většiny lidí” (č. 46).</p>

  <p>Vnitřní homogennosti církve ovšem nebylo možné dosáhnout s teology projevujícími vzdor. Dne 27. ledna 1989 kritizovalo v Německu 170 profesorů teologie v tzv. „Kolínském prohlášení” římskou praxi jmenování biskupů, obsazování teologických kateder a papežskou učitelskou autoritu jako překonanou. Kongregace pro nauku víry reagovala neprodleně rok na to vydáním „Instrukce o církevním povolání teologa” (24. května 1990). V ní se uvádí, že teologie a učitelský úřad jsou dvě životně důležité úlohy v církvi, „které se mají mezi sebou vzájemně prolínat a obohacovat pro službu Božímu lidu” (č. 40). „Římský papež plní své všeobecné poslání s pomocí institucí římské kurie: v tom, co se týká učení o víře a mravech, obzvláště s pomocí Kongregace pro nauku víry. Z toho plyne, že dokumenty této kongregace, výslovně schválené papežem, se podílejí na řádném učitelském úřadu Petrova nástupce” (č. 18). Nyní se mnozí teologové domnívají, že pouze učení, které se předloží s nárokem neomylnosti, teology zavazuje, zatímco v ostatních oblastech je možnost svobodného bádání a názorů. Proti tomu platí: „Vůči učení učitelského úřadu ve věcech, které samy o sobě nejsou nereformovatelné, má zůstat pravidlem vůle upřímného se podřízení” (č. 24). „Jestliže přes upřímné úsilí obtíže přetrvávají, je povinností teologa seznámit příslušnou autoritu učitelského úřadu s problémy, vzniklými ze samotné předkládané nauky nebo z problematického zdůvodnění, kterého je užíváno, či ze způsobu, jakým je tato nauka předkládána ... V takových případech se teolog má vyvarovat toho, aby se utíkal k hromadným sdělovacím prostředkům místo toho, aby se obrátil na příslušnou autoritu, protože tímto způsobem, totiž tlakem na veřejné mínění, nemůže přispět k objasnění naukových problémů a posloužit pravdě” (č. 30).</p>

  <p>„Může se také stát, že po důkladném zkoumání nauky učitelského úřadu, vedeném dobrou vůlí naslouchat mu bez jakéhokoli zamlčování, přetrvávají nesnáze, protože důvody v opačném smyslu se teologovi zdají převažující. Vůči tvrzení, o kterém se domnívá, že s ním nemůže rozumově souhlasit, mu však zůstává povinnost, aby se ochotně snažil hlouběji zkoumat danou otázku. Pro člověka, který je upřímný a miluje církev, může tato situace představovat obtížnou zkoušku. Může se však stát pozváním, aby trpěl v tichosti, v modlitbě a s jistou nadějí, že pravda, jedná-li se vskutku o ni, se nakonec nutně prosadí” (č. 31).</p>

  <p>Instrukci předcházelo v únoru 1989 zavedení „přísahy věrnosti” při přebírání církevních úřadů, ve které se kandidát úřadu zavazuje k poslušnosti vůči „autentickému učitelskému úřadu církve” a vyslovuje vyznání víry. O celém komplexu vztahů mezi filozofií a vírou (a v ní zahrnutém učitelském úřadu) pojednal téměř o deset let později Jan Pavel II. v rozsáhlé encyklice <i>Fides et ratio</i> (14. září 1998), která ještě více rozpracovala již zmíněné zásady.</p>

  <p>Církev by měla být nejen jednotná a silná, měla by zároveň čerpat svou sílu z ústředních pramenů víry. První encyklika Jana Pavla II. proto pomíjí praktické otázky a zabývá se tajemstvím vykoupení skrze Ježíše Krista (<i>Redemptor hominis</i>, 4. března 1979). Také druhou encykliku <i>Dives in misericordia</i> (30. listopadu 1980) píše, protože „nás vede jiná a nemenší nezbytnost k tomu, abychom opět v Kristu objevovali tvář Otce, který je vskutku 'Otec milosrdenství a Bůh veškeré útěchy' (2 Kor 1,3)”. Kristovým posláním bylo a je zjevovat tajemství Otce a jeho lásky. Z toho vyplývá, že „ukázat člověka v plnosti jeho přirozené důstojnosti není možné jinak než ve vztahu k Bohu, a to nejenom teoreticky, ale v celé hloubce životní reality” (č. 1). Následovaly další naučné listy, které chtěly vést k těmto pramenům víry: o Marii; o Duchu svatém, o smíření a pokání; o eucharistii. Dokument o eucharistii se měl stát podkladem pro jedenáctou řádnou biskupskou synodu (2.-23. října 2005 v Římě), kterou již papež Wojtyla nezažil. Za motto zvolil: Eucharistie jako „zdroj a vrchol života a poslání církve”.</p>

  <p>S výše uvedeným úzce souvisí význam světců. V očích papeže byla svatost cílem náboženského úsilí. „Každý věřící je povolán ke svatosti a k misiím.” Konkrétně to znamená v každodenním úsilí si osvojovat vlastnosti, jimiž se vyznačovali světci: „chudoba, mírnost, přijetí utrpení a pronásledování, touha po spravedlnosti a míru, láska, jsou to tedy uskutečňovaná blahoslavenství v apoštolském životě (srov. Mt 5,1-12)” (encyklika <i>Redemptoris missio</i>, č. 91). Papež proto neváhal předkládat věřícím odpovídající příklady. Jím vyhlašovaná svatořečení však nesloužila jen osobní zbožnosti. Byly to „dary hosta” na jeho cestách, pocta některým skupinám a společenstvím v církvi, osvědčování nezměněných nároků a postojů církve. Během jeho pontifikátu se uskutečnilo 470 svatořečení a 1300 beatifikací, což bylo více než u všech jeho papežských předchůdců dohromady.</p>

  <p>Zvláště významným tématem byla pro papeže - jak už bylo uvedeno - „misionářská” církev. Již Pavel VI. napsal ve své encyklice <i>Evangelii nuntiandi</i> (8. prosince 1975), že evangelizace je vlastním úkolem církve, vždyť církev je ve své nejhlubší podstatě misionářská. Jan Pavel II. se k tomuto tématu vrátil. Ve své encyklice <i>Redemptoris missio</i> (7. prosince 1990) hovoří sice o „novém jaru” křesťanství, upozorňuje však na to, že „se upouští od vlastního poslání u pohanských národů (<i>ad gentes)”</i>. Naléhavost misijní evangelizace zdůrazňuje i „skutečností, že tato činnost je přednostní službou, kterou může církev dnes prokázat každému člověku a celému lidstvu”. Od začátku svého pontifikátu se papež rozhodl „podnikat cesty až do nejzazších končin světa, aby vyjádřil tuto misijní horlivost” (č. ln). Vždyť Boží Duch působí „v srdci každého člověka jakožto 'símě slova', v náboženských podnětech, v úsilí jakékoli pracovní aktivity, nakolik je orientována na pravdu, na dobro, na Boha... Co Duch vždy působil v srdcích lidí, v dějinách národů, v kulturách a náboženstvích, má za cíl přípravu k hlásání radostné zvěsti a děje se ve vztahu ke Kristu, a to působením Ducha vtěleného Slova, 'aby jako dokonalý člověk všechny spasilo a celé veškerenstvo znovu spojilo ... pod jednu hlavu' (<i>Gaudium et spes</i> 45)” (č. 28-29). - Také masové akce během papežských cest a slavení jubileí - hlásání víry ve Střední a Jižní Americe, slovanská misie Cyrila a Metoděje, Bonifácova germánská misie a především přelom tisíciletí jako zahájení nové cesty - měly jistě za cíl připomenout dynamiku křesťanství v průběhu dějin a znovu oživit vizi světové společnosti prodchnuté křesťanstvím.</p>

  <p>O několik let později zaznamenali němečtí biskupové (prohlášení <i>Allen Volkem sein Heil</i> - Všem národům jeho spásu, 1994) - a to jistě neplatí jen o Německu - rozsáhlou skepsi vůči křesťanské misii. Kromě chyb a stinných stránek misionářských dějin je hlavní překážkou každého misionářského rozmachu i určitá mentalita a všeobecná duchovní situace: náboženský individualismus a relativistické proudy, které principiálně odmítají, případně zpochybňují nárok církve na pravdu a spásu.</p>

  <h3 id="toc_5">5. Papež pro svět</h3>

  <p>Zatímco pro každého papeže v poválečném období se vžilo krátké označení, které charakterizuje určující znak jeho osobnosti - Pius XII. jako velký učitel; Jan XXIII. jako „otec všech”, Pavel VI. jako Hamlet na papežském trůnu; Jan Pavel I. jako usmívající se papež - u Jana Pavla II. zůstává tato otázka otevřená. Jak ho převážně vnímali lidé na celém světě dosud není možné výstižně označit krátkou charakteristikou.</p>

  <p>Jedním z typických rysů je jeho téměř nepřetržité cestování. To ho přivedlo na více než 100 pastoračních návštěv v mnoha státech (s výjimkou Ruska a Číny) s velmi odlišnými vládními systémy. Co je podivuhodné - návštěvy byly vždy pociťovány jako velký zážitek. Diktátoři ho přijímali, aniž by proti němu brojili. Papež nešetřil jasnými slovy a odsuzoval vykořisťování a nespravedlnost, nikdy však nevystupoval proti jednotlivé osobě. Všem bylo zřejmé, že mu jde o poslání, o boj proti chudobě a proti upírání důstojnosti a že si váží každého, kdo takové cíle sdílí. Nehledal ani přátelství jednotlivých státníků, ani je neodmítal, ale setkával se s nimi v úctě k jejich úřadu a dobré vůli. Respekt, který získal, přecházel pozvolna v sympatie a projevil se při jeho úmrtí masovými projevy účasti.</p>

  <p>V některých soudobých otázkách nebyly názory a požadavky Jana Pavla II. ani moderní, ani populární. Konkrétní jednání jeho posluchačů pravděpodobně příliš neovlivnily, ale lidé mu „odpouštěli” jeho přesvědčení, protože působil věrohodně. Příkladem toho jsou jeho postoje (vyjadřované buď bezprostředně, nebo prostřednictvím Kongregace pro nauku víry) v oblastech rodiny a sexuality, týkající se téměř každého jednotlivce.</p>

  <p>Již v druhém roce po svém zvolení se papež obrátil společně s (šestou) biskupskou synodou na křesťanskou rodinu, na „první společenství, které má za úkol hlásat evangelium dospívající lidské osobě a dovést ji postupnou výchovou a katechezí k plné lidské a křesťanské zralosti” (<i>Familiaris consortio</i> 2). Příspěvky synody uspořádal Jan Pavel II. do apoštolské adhortace <i>Familiaris consortio</i>, která vyšla v následujícím roce (22. listopadu 1981). Na základě požadavku věrnosti manželské lásky a jejího zaměření na děti, „nejcennější dar manželství” (č. 14), jsou pak opět zastávány známé, z přísných zásad neslevující pozice církve: odmítání umělé regulace porodnosti (č. 35), odmítání soužití nesezdaných (č. 80) a těch, kteří uzavřeli jen civilní sňatek (č. 82), odmítání rozvodu po platně uzavřeném církevním manželství (č. 84). Pokud takoví katolíci opět uzavřou sňatek (dokud jejich původní partner ještě žije), nemohou být připuštěni k přijímání eucharistie. Jestliže svého kroku odloučení od partnera litují a přistoupí ke zpovědi a nemohou-li ukončit soužití s nynějším partnerem (např. kvůli výchově dětí), musí se zdržet sexuálních úkonů (č. 84).</p>

  <p>V roce 1994 se Kongregace pro nauku víry opět vyjádřila k „přijímání eucharistie rozvedených věřících, kteří uzavřeli nový sňatek”.</p>

  <p>Tito lidé „sami stojí připuštění (k přijímání eucharistie) v cestě, protože jejich životní stav a jejich životní poměry jsou v objektivním rozporu se smlouvou lásky mezi Kristem a církví, kterou viditelně zjevuje a zpřítomňuje eucharistie. Kromě toho je ještě jiný zvláštní, pastorační důvod: kdyby byli tito lidé připuštěni k eucharistii, uváděli by se věřící v omyl a zmatek ohledně učení církve o nerozlučitelnosti manželství” (č. 4).</p>

  <p>Tomu předcházelo v červenci 1993 společné pastorační prohlášení biskupů hornorýnské církevní provincie, Freiburgu, Mohuče a Rottenburgu (Oskar Saier, Karl Lehmann, Walter Kasper), kteří sice s římským postojem v principu souhlasili, ale - za určitých podmínek - ponechávali rozhodnutí o přistupování znovu sezdaných rozvedených ke svatému přijímání na jejich vlastním svědomí. Kongregace pro nauku víry takovýto přístup odmítla, musela však připustit, že „někteří církevní otcové podobná pastorační řešení navrhli a že se v praxi používala” (č. 4). Také pravoslavná církev tento nový církevní sňatek - v modifikované formě - po rozvodu prvního manželství nevylučuje, aniž by ji za to latinská církev odsuzovala. - Diskuse na toto téma se dosud neuklidnila, v očích mnohých lidí stanovisko Kongregace pro nauku víry příliš neodpovídá reálné situaci a duchovní správci a dotčeni věřící římské směrnice v praxi obcházejí (aniž by Řím kladl důraz na jejich kontrolu).</p>

  <p>Další iniciativou, jíž se papež bez obav postavil do opozice k veřejnému mínění většiny, bylo prohlášení Kongregace pro nauku víry k problematice homosexuality, které bylo vydáno s jeho výslovným souhlasem (Dopis Kongregace pro nauku víry o pastorační péči o homosexuální osoby, 1986). „Rostoucí počet lidí, i uvnitř církve, vykazuje dnes enormní tlak na to, aby (církev) akceptovala homosexualitu jako skutečnost nevymykající se řádu a tím aby ospravedlnila homosexuální úkony” (č. 8).</p>

  <p>Avšak platí: „Jedině a pouze v manželství je uplatňování sexuální schopnosti morálně dobré. Proto člověk, který provádí homosexuální úkony, jedná nemorálně” (č. 7). Biskupové - a jen těm je list určen - mají homosexuálním osobám věnovat starostlivou pastorační péči a „povzbuzovat je k životu v čistotě” (č. 13). Minulá a současná diskriminace homosexuálních osob je ovšem politováníhodná a je třeba ji odmítnout. - Když v únoru 1994 přijal Evropský parlament rezoluci Evropské komise obsahující požadavek, aby bylo homosexuálním párům umožněno uzavírat sňatek nebo aby byl homosexuální svazek zrovnoprávněn s manželstvím, vyzval papež (prostřednictvím vatikánského rozhlasu) evropské státy, aby od takovýchto plánů upustily a varoval společnost před zásadním nebezpečím. - K určitému vyostření situace v této oblasti došlo také tehdy, když v posledních letech papežova pontifikátu vešly ve známost četné případy zneužívání mladistvých kněžími (především v USA). Ačkoli homosexualitu není možné stavět na roveň s pedofilií, lze zde vidět snahu Vatikánu chránit budoucí kněze před chybným sexuálním vývojem - jedním z prvních opatření Benedikta XVI. byl zákaz připouštět ke svěcení seminaristy, kteří se minimálně tři roky před jáhenským svěcením nevzdali praktikování homosexuality (Instrukce Kongregace pro katolickou výchovu o kritériích pro rozlišování povolání u osob s homosexuálními sklony v souvislosti s jejich přijetím do semináře a připuštěním ke svátosti svěcení ze 4. listopadu 2005).</p>

  <p>V roce 1987 se Kongregace pro nauku víry vyjádřila také o „úctě k počátku lidského života a důstojnosti plození” (22. února 1987). Odmítá se jak oplodnění „in vitro” (ve zkumavce), tak také pokusy s embryi nebo jejich zmrazování pro pozdější implantaci. Důvodem pro to je přesvědčení, že „od okamžiku, kdy je vajíčko oplodněno ... (počíná) nový život, který nepatří ani otci, ani matce, ale je to nová lidská bytost, která se vyvíjí samostatně”. „Od okamžiku početí je třeba každé lidské bytosti prokazovat absolutní úctu, protože každý člověk na zemi je jedinečným tvorem, kterého Bůh chtěl 'kvůli němu samotnému'...” (č. 20). Heterologické umělé oplodnění odporuje i záměru tvůrce, který chtěl, aby zplození nové osoby bylo „plodem a znamením vzájemného osobního darování manželů” (č. 21). - Homologické umělé oplodnění je akceptovatelné jen jako podpora manželského aktu, protože „oplodnění uskutečněné mimo tělo manželů zůstává zbaveno smyslu a hodnoty, které se vyjadřují řečí těla a spojením lidských osob” (č. 22).</p>

  <p>S menším odporem veřejnosti se setkalo papežovo stanovisko k interrupcím. Při mnoha příležitostech bylo znát, že se ho smrt nechtěných dětí velmi hluboce dotýká. Ve své encyklice <i>Evangelium vitae</i> (25. března 1995) oděl své přesvědčení do roucha neomylnosti:</p>

  <p>„Proto i my, z moci autority, která byla od Krista přenesena na Petra a jeho nástupce, ve společenství s biskupy... vyhlašujeme, že úmyslný potrat, ať již je sám cílem nebo pouze prostředkem, je vždy závažným morálním přestupkem, neboť představuje záměrné zabití nevinného člověka. Tato nauka se opírá o přirozený Boží zákon, dále o psané Boží slovo, je předávána církevní tradicí a hlásána všeobecným učitelským úřadem církve” (č. 62).</p>

  <p>V otázkách interrupcí došlo v roce 1998 k napětí mezi papežem a německými biskupy. Podle státního zákona musely ženy, které měly v úmyslu podstoupit interrupci, navštívit nejdříve poradnu, která by jim vystavila potvrzení o uskutečněném poradenství. Aby ženám pomohly, vytvořily i německé diecéze takovéto poradny, přirozeně s cílem ukázat lepší cestu než je interrupce. Ovšem tehdy, když se žena rozhodla jinak, měla díky tomuto potvrzení od poradny cestu k interrupci otevřenou. Papež v tom viděl určitý druh spoluúčasti a po mnoha diskusích pokračování této praxe zakázal. Skupiny katolických laiků se pak rozhodly provozovat poradny z vlastní iniciativy, včetně vystavování potvrzení o poradenství (akce <i>Donum vitae</i>).</p>

  <p>Ve zmíněné encyklice se Jan Pavel II. vyjádřil také k otázce eutanazie, což je „činnost nebo opomenutí, které ve své podstatě a záměru působí smrt, aby tak byla odstraněna bolest”. Je to „velice znepokojivý znak oné 'kultury smrti', která se často objevuje v blahobytných společnostech a vyznačuje se mentalitou zaměřenou na efektivnost”. V utrpení už neuznává žádnou hodnotu a pokládá se za pána nad životem a smrtí. (Totéž platí o sebevraždě.) Na druhé straně je ovšem možné v souladu se svědomím „odmítnout léčení, které nedokáže způsobit nic jiného, než prodloužení omezeného a bolesti plného života, ovšem při zachování náležité péče, která v podobných případech nemocnému přísluší” (č. 64n).</p>

  <p>Tak jako se Jan Pavel II. nebál vypadat „nemoderně” a stavět se proti převládajícím názorům, tak časté je i jeho nasazení ve veřejných záležitostech přesahujících hranice náboženství - nepřeslechnutelné jsou jeho sociální výzvy, úsilí o mír, ekumenická angažovanost.</p>

  <p>Jan Pavel II. byl také prvním papežem, který stále znovu, na různých místech a při různých příležitostech, prosil o odpuštění. Zvláště přelom tisíciletí pro něho byl podnětem pro velkou obnovu církve: „Pohled na nadcházející jubileum roku 2000 by ve všech mohl vyvolat postoj pokory, který nás uschopňuje pochopit dějiny a očistit se. Nezbytné přitom je obrácení srdcí a modlitba, abychom prosili o odpuštění a abychom je dokázali dát...” Apoštolský list k 350. výročí Užhorodské unie, 22. dubna 1996). A prosí o odpuštění a uvádí historické události, za které křesťané v uplynulém tisíciletí nesli částečnou či plnou vinu: rozdělení pravoslavných a římských křesťanů; křižácké výpravy; vykořisťování indiánů ve Střední a Jižní Americe; inkvizice; zavržení reformátorů; odsouzení Galilea Galileiho; ponížení žen; výpady proti Židům. Hovoří o působení pýchy a nenávisti, o vůli ovládat druhé, o nepřátelství vůči příslušníkům jiných náboženství a vůči sociálním skupinám, které se sotva mohou bránit, jako jsou imigranti, Sinti a Rómové.</p>

  <p>Mnohým se tato vyznání viny zdají neúplná nebo málo konkrétní, církev však získala na věrohodnosti a otevřela nové možnosti dialogu s vědci a příslušníky jiných náboženství.</p>

  <p>Od ledna 2001 svět věděl, že papež trpí Parkinsonovou chorobou. Chůze, stání i mluvení pro něj byly stále namáhavější. Dne 1. února 2005 musel být papež kvůli dechovým potížím z nachlazení hospitalizován v nemocnici. Po krátkém zlepšení již nebylo možné smrt odvrátit. Papež zemřel 2. dubna 2005.</p>

  <p>Jeho pohřeb se stal svědectvím celosvětového respektu, který si Jan Pavel II. získal, a celosvětové úcty a náklonnosti, i mezi mládeží.</p>

</body>

</html>