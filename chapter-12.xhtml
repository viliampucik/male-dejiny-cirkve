<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h2>§ 12 ASKEZE A MNIŠSTVÍ VE STARÉ CÍRKVI</h2>

  <h3 id="toc_1">1. Dějiny problému</h3>

  <p>Reformace v 16. stol. hluboce otřásla mnišstvím nejen v jeho existenci, ale také velmi citelně postihla jeho vážnost. Luther, sám bývalý mnich jako mnozí jiní reformátoři, po svém rozchodu s minulostí vypověděl mnišství vášnivý boj. Od té doby se dlouho téměř nikdo neodvážil zabývat se vážně dějinami mnišství. Když toto téma znovu zaujalo vzkvétající historickou vědu v 19. stol., zůstalo nepsaným zákonem negativní hodnocení jako u reformátorů. Mnišství se chápalo jako naprosté popírání světa a útěk před životem (Weingarten 1876) a hledaly se jeho počátky u „rekluzů” pohanského Serapidova chrámu v egyptské Memfidě. Rozvíjející se srovnávací dějiny náboženství přinesly znalost o jevech podobných mnišství i v jiných náboženstvích a hned se zase tvrdilo, že mnišství je odvozeno z pohanství, a proto je v křesťanství cizorodým tělesem. Někteří se domnívali, že objevili jeho přímý vzor v buddhistickém mnišství; uváděly se také židovské pravzory: esejci, kumránské bratrstvo nebo Filónovi „terapeuti”. Dokonce i motiv byl nabíledni: uvnitř církve vzniklo protestní hnutí čistě duchovně zaměřených křesťanů proti církvi zesvětštělé následkem konstantinovského obratu. Mnozí mužové a ženy prý nesouhlasili se zmasověním a rozředěním křesťanství. Protestovali proti tomu a vědomě prý se odvrátili od úřední hierarchické kněžské církve, protože podlehla pokušení stát se říšskou církví. Vzdali se dokonce bohoslužby a liturgie, ba i eucharistické oběti a uchylovali se na poušť, aby tam byli sami jen s Bohem.</p>

  <p>Všechny tyto představy znějí přijatelně; ale přesto to jsou výtvory fantazie a odráží se v nich duch těch, kteří je vymyslili. Nezakládají se vůbec na historické skutečnosti a prameny hovoří zcela jinak.</p>

  <p>Asi před čtyřiceti lety začalo nové úsilí o hlubší porozumění mnišství. Bádání ukázalo jasněji nejen jeho počátky, ale i jeho křesťanskou podstatu. Ukázalo se, že již ve velmi rané době vytryskly četné drobné praménky a spojily se v mohutný proud hnutí. Není důležité, že stejné nebo podobné asketické ideály byly zjištěny také mimo křesťanství. Snaha po samotě, tichu a zniternění, po mravním zdokonalení aj. je všeobecně lidská touha, která vždy uchvacuje nejlepší lidi. Z tohoto toužení lidstva vyrůstá také po přirozené stránce křesťanské úsilí o dokonalost. Proto už nám analogie mnišství v nekřesťanském světě nevadí. Důležitější je vidět, co se v křesťanství z toho „lidského” stalo působením zjevení a milosti.</p>

  <h3 id="toc_2">2. Podstata mnišství</h3>

  <p>Křesťanské mnišství je možno pochopit jen z podstaty křesťanství a církve. Je v něm kus pravé seberealizace církve. Za svůj původ vděčí evangeliu. Chce být naprostým oddáním Bohu v následování Krista a to chce přeměňovat ve skutek věrným zachováváním evangelijních rad. Kdo chce jít za mnou, zapři sám sebe, vezmi svůj kříž a následuj mne. Neboť kdo by chtěl zachránit svůj život, ten o něj přijde, kdo však ztratí svůj život pro mne, nalezne jej. Jaký prospěch bude mít člověk, získá-li celý svět, ale svůj život ztratil? (Mt 16,24n.)</p>

  <p>Cíl tohoto následování Krista je existovat jedině pro Boha a žít z jeho svatého charizmatu (= daru milosti). Aby toho dosáhli a nic je na této cestě nezdržovalo, vzdávají se opravdoví učedníci Ježíšovi majetku (chudoba), těla a štěstí rodinného života (celibát, bezženství pro Boží království), a konečně vlastního já (poslušnost, podřízenost jiným). Jedni tak činí více, jiní méně - absolutní míra není v evangeliu stanovena. Naprostá oddanost je doporučena jako rada, nikoli jako povinnost jen tomu, kdo <i>může pochopit</i> (Mt</p>

  <p>,12). Spása je pro všechny. Kde by zůstala všeobecnost, kdyby vykoupení mohla dosáhnout jen malá hrstka?</p>

  <p>Církev je dost široká a má místo jak pro askety, kteří usilují o dokonalost, tak pro slabé a nepatrné, kteří také mají dosáhnout spásy, protože Kristus zemřel i za ně. Církev tedy na jedné straně souhlasí s úsilím o dokonalost a podporuje je, to však nikterak neodporuje její povinnosti, aby byla vždycky a se vší láskou připravena sloužit i mase lidí. Každá jednostrannost znamená popření jejího závazného úkolu spásy; je to hereze v přesném slova smyslu. Nic neškodí církvi víc než všechno to, co ji činí malou a těsnou.</p>

  <p>Církev se v prvních staletích tomuto nebezpečí zužování neustále bránila. Pokušení podlehnout mu bylo veliké. Vždy je přece uchvacující pozorovat, jak lidé plni nadšení a s radikální oddaností jdou po cestě dokonalosti. Lidé, kteří byli takto naplněni idealismem, byli nepochybně strhující, hluboce náboženské, „charizmatické” osobnosti. V prvotní církvi se s postavami takových asketů setkáváme neustále. Byli ve službách náboženských obcí, byli vzory a v dobách pronásledování zářili jako hvězdy. Na takovou skupinu se obrací už Pavel v listě Korinťanům (1 Kor 7). Pro něho je <i>enkrateia</i>, zdrženlivost pro království nebeské, zvláštním darem milosti, který nabývá na důležitosti vzhledem k blízkému konci světa. Říká se však výslovně: <i>Nikdo ať neopouští postavení, v němž ho Bůh povolal</i> (1 Kor 7,20).</p>

  <p><i>Hereze</i> začínala tam, kde se z <i>evangelijní rady</i> činil zákon závazný pro všechny. Ve všeobecném nadšení křesťanů 2. stol. neustále vystupovali <i>enkratité</i>, kteří tvrdili, že se všichni křesťané musí zdržovat manželství; žít křesťansky podle nich znamená žít enkraticky; kdo nechce nebo nemůže, nepatří do církve. Vysnili kouzelný ideál „církve svatých”, „čistých”, „dokonalých”, ze které jsou vyloučeni všichni slabí a hříšníci. Takové požadavky vznášeli Markion, Tacián, Montanus, Tertulián a Donatus, zkrátka všichni heretikové; na svůj prapor vepsali dokonalost, svatost a hlubokou zbožnost. S tímto heslem vedly boj proti katolické církvi všechny hereze v dějinách až dodnes: vytýkaly jí laxnost, odpad od evangelia a jeho falšování.</p>

  <p>Zde je důležité poukázat na to, že uvnitř církve vždycky bylo legitimní místo pro oprávněné úsilí o dokonalost, aniž církev propadala jednostrannému heretickému zevšeobecňování. Askeze a mnišství jsou dokonce zcela podstatnou součástí života církve; nejsou jen nějakou libovolnou formou uskutečňování křesťanství, nýbrž představují v křesťanství svým povoláním svatost, charizma a toužebné očekávání opětného příchodu Kristova jako takové. Církev je potřebuje, žije z nich a čerpá z nich neustále sílu, aby se ve své práci se světem a ve světě uchovala neporušená. Při veškeré otevřenosti k světu a příklonu k stvořeným věcem nesmí se v nich ani na okamžik ztrácet. Svůj život v tomto světě musí řídit podle formulace chalcedonského koncilu <i>neodděleně a nesmíšeně</i> jako pokračování Kristova vtělení a takto plnit svou úlohu.</p>

  <p>Úkolem mnišství je představovat a životem ukazovat odstup od světa, nutný pro všechno křesťanské. Nesmíme v něm vidět ani nepřátelství ke světu, ani útěk před světem, ale prostě základní linii křesťanského sebeuskutečňování v církvi. Mnišství má tuto úlohu plnit ve všech dobách, neboť církev je vždy v nebezpečí, že se ztratí ve světě. V některých dobách však bylo a je toto pokušení větší než jindy. Snad nikdy nebylo tak velké jako ve 4. století.</p>

  <p><i>Konstantinovský obrat</i> uvolnil nesmírné síly; přeměnily se z velké části v mohutné misijní úsilí o podrobení světa a jeho proniknutí křesťanským duchem. Aktivisté se možná domnívali, že toho dosáhnou povrchními, politickými prostředky. Ale křesťanská víra nesnáší rozmělňování a zpolitizování. Tu se z nitra církve vyvinulo mnišství jako Boží odpověď na potřebu doby. V konstantinovském období vystoupilo s bezpříkladně živelnou silou; ve 4. a 5. stol. se rozrostlo v hnutí, které zachvátilo všechny vrstvy křesťanského lidu. Tato doba měla vůbec silně asketický ráz; pocházel ještě z doby posledních pronásledování. Nejlepší z křesťanů se cítili vnitřně zavázáni k sebeposvěcování podle slov evangelia. V prvních asketech a mniších ožilo opět cosi z prvokřesťanského charizmatu, z nadšení a eschatologicky zaměřené zbožnosti rané doby. Duch mučednictví se přeměnil v ducha naprosté, úplné oddanosti Bohu a asketického následování Krista. Lidé vyhledávali poušť, aby tam vydávali svědectví Kristu a zcela se oddali Bohu.</p>

  <p>Kdo čte životopisy sv. Antonína a sv. Pachomia, zakladatelů mnišství, nebo nahlédne do mnišské literatury a do pozdějších sbírek výroků zvaných <i>apotegmata</i>, opětovně žasne: tito tvrdí asketové byli osobnosti nesmírně laskavé, k bližním ohleduplné a velkorysé, plné hluboké nitemosti a otevřenosti. Tyto muže nelze vykládat negativně. Stojí uprostřed církve a světa a plní v nich pozitivní úlohu. Z náboženské dynamiky mnišství čerpali sílu potřebnou k tomu, aby plnili náboženský příkaz přeměny světa; víra jim dodávala energii a hloubku. Všichni velcí světci a církevní otcové té doby byli buď mniši nebo měli k mnišství velmi blízko.</p>

  <h3 id="toc_3">3. Velcí otcové mnišství</h3>

  <p>Už asi v polovině 3. století došlo k proměně raných skupin charizmatiků, ten žili ve spojení s obcí, v osamělé anachoréty (poustevníky), kteří se uchylovali do odlehlých končin nebo na poušť. Tuto změnu pozorujeme nejdříve u egyptských asketů.</p>

  <p>První historicky známý poustevník byl <b>Antonín</b>. Jeho život popsal podle vlastních znalostí Atanáš Veliký (Vita s. Antonii, 357). Antonín se narodil kolem r. 251 v Kome (ve Středním Egyptě). Po brzké smrti rodičů prodal a rozdal své bohaté dědictví podle slov Mt 19,21, malou sestru umístil v klášteře křesťanských panen a odešel asi r. 271 jako dvacetiletý do samoty. Nejdříve žil blízko svého rodiště, pak se uchýlil hlouběji do pouště a nakonec, protože ani tam nebyl uchráněn před návalem návštěvníků, vyhledal těžko přístupné kamenité pohoří na druhé straně Nilu. Atanáš nám vylíčil jeho zápas o svatost a boj s démony (Grünewald zobrazil r. 1512/1514 nesnáze poustevníkova života na isenheimském oltáři). Popsal také mocnou přitažlivost, kterou Antonín působil na lidi všeho druhu. Obraceli se na něj mladíci, kteří chtěli jít v jeho stopách, lidé potřební pomoci a nemocní, biskupové a kněží, kteří si žádali, aby je vedl v duchovním životě, ba i císař Konstantin a jeho synové. Antonín se nevyhýbal zasahování do života, ovšem nikoli jako politik, ale jako charizmatik a hlasatel vyšší vůle, jako Boží prorok. Když r. 356 zemřel ve věku 105 let, žilo kolem něho početné společenství poustevníků eremitů (erémos = poušť). Stal se zakladatelem poustevnictví, eremitství.</p>

  <p>Pachomios (287-347) postoupil o krok dál. Začal rovněž jako poustevník (kolem r. 308), potom však asi r. 320 založil první klášter: sjednotil poblíž ležící cely a jejich obyvatele spojil k společnému životu (= koinos bios, coenobium, cenobitství). První klášter vznikl v Tabennisi na Nilu; byl to dům obehnaný zdí s četnými celami. Pachomios založil ještě dalších devět mužských klášterů a dva ženské a nakonec sdružil v klášterním svazku na 9000 mnichů. Dal tomuto společenství pevná pravidla pro modlitbu a denní práci a dbal obratnou organizací též o společnou obživu. Název <i>mnich</i> (monachus = žijící sám) se vlastně pro tento způsob života už nehodil; ale přešel i na ně, neboť každý měl ve své cele vést osamělý život v mlčení a tichém rozjímám. Pachomios se stal otcem cenobitství.</p>

  <p>Oba druhy mnišství se z Egypta rychle rozšířily po celém Orientu. Basil Veliký († 379) dal cenobitskému mnišství řeholi (regula = pravidlo), jež brzy převládla v celém východním mnišství. Ale na Východě se udrželo i eremitství a v četných podivně extrémních formách žilo dále (stylité = stojící na sloupech, inclusi = zazdění aj.).</p>

  <p>Západ poznal mnišství nejprve prostřednictvím Atanáše; když byl (335) poslán do vyhnanství v Trevíru, doprovázeli ho dva mniši. Později se idea mnišství na Západě rozšířila četbou jeho <i>Života sv. Antonína</i>. Řeholní život horlivě podporoval milánský biskup Ambrož, Jeroným, Augustin a Martin Tourský. První západní mnišskou řeholi (388/389 a 391/393) napsal </p>

  <p>Augustin pro své společenství kleriků v Tagaste, popř. v Hippo. Dočasně ji zatlačila benediktinská řehole, ale ve vrcholném středověku opět nabyla velké důležitosti a dodnes žije v řeholi augustiniánské. Později sepsal mnich Jan Kassián (který navštívil Egypt a kolem r. 415 založil klášter sv. Viktora u Marseille) dvě hodnotné knihy rozjímání, jež mohly sloužit jako pravidla řeholního života. Ale skutečnou formu dal západnímu mnišství teprve Benedikt z Nursie.</p>

  <p>Benedikt (480-547?) přerušil studia v Římě a odešel do samoty. Nejprve byl členem družiny asketů v Affile (Enfide) u Říma, pak se zdržoval jako poustevník po tři roky v jeskyni v údolí řeky Ania u Subiaca a nakonec byl představeným společenství eremitů, ale učinil s tím špatné zkušenosti. Shromáždil tedy mnichy v klášteře, aby je mohl pevněji řídit. Roku 529 přesídlil na Monte Cassino a tam sepsal svou klášterní řeholi, svědčící jak o jeho moudrosti a umírněnosti, tak o opravdovosti a hloubce. Brzy dosáhla velkého významu.</p>

</body>

</html>