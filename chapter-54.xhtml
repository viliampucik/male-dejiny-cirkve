<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h2>§ 54 PO KONCILU: STAROKATOLICTVÍ A KULTURNÍ BOJ V NĚMECKU</h2>

  <p>V církvi platí dobré právo, že každý může projevovat své mínění, dokud některá otázka víry nebyla definitivně rozhodnuta. Formální herezí je pouze popírání dogmatu. Mnozí lidé se s úzkostí tázali, jak se po vyhlášení neomylnosti k tomuto novému dogmatu postaví koncilová opozice. Bylo známkou opravdu katolického postoje víry, že celý episkopát bez výjimky buď ihned, nebo dodatečně vyslovil souhlas. Ti, kteří odjeli před hlasováním, podřídili se vyššímu věroučnému rozhodnutí církve; většina z nich byla beztoho proti definování jen z důvodů inoportunity, jako kolínský arcibiskup Melchers, arcibiskup Scherr z Mnichova-Freisingu a další. Ale byli i jiní. Hefele z Rottenburgu a Förster z Vratislavi měli zásadně jiný názor. Pro oba nebylo snadné podřídit se. Po těžkém duševním konfliktu uveřejnil biskup Hefele v dubnu 1871 dekrety ve své diecézi. Ve veřejné odpovědi Döllingerovým stoupencům, kteří mu proto spílali, napsal: Několik měsíců trval vnitřní zápas, <i>než jsem byl s to smířit se s koncilovým dekretem a otevřeně se podřídit autoritě církve. Stalo se, co jsem předvídal: Tento krok mi způsobil mnoho pronásledování, ale zato mi přinesl vnitřní klid.</i> Katolický princip zvítězil nad soukromým úsudkem.</p>

  <h3 id="toc_1">1. Opozice v Německu</h3>

  <p>Tím více byla zklamána opoziční skupina v Německu. Doufala do poslední chvíle, že i po koncilové definici bude moci vystoupit společně s německými biskupy proti rozhodnutí koncilu. Mnozí si namlouvali, že svým vědeckým věhlasem budou moci toto věroučné rozhodnutí dokonce dodatečně zvrátit. Nabádali ke schizmatu. Nelze popírat, že zčásti také prožívali těžké duševní zápasy; někteří později nalezli cestu k návratu, jiní setrvali v opozici. V těchto událostech je hluboká tragika.</p>

  <p>Opoziční katoličtí profesoři teologie v Bonnu uspořádali 14. srpna protestní shromáždění v Königswinteru, kde se předháněli v silných výpadech proti vatikánskému „shromáždění”, kterému upírali charakter svobodného koncilu. Podobné shromáždění v širším rámci se konalo 27. srpna 1870 v Norimberku. Sháněli se stoupenci a podpisy. K tomu účelu se v Kolíně a v Mnichove vytvořily tzv. <i>centrální komitéty</i>. Döllinger vydal heslo <i>o staré katolické církvi</i>, která byla vatikánským koncilem změněna ve své podstatě. Teď se mělo bojovat za <i>starokatolickou církev</i>. Mnozí profesoři teologických fakult v Bonnu, Vratislavi, Mnichově a Braunsberku odepřeli poslušnost, když jejich biskupové žádali, aby se podřídili dogmatu. Byli tedy exkomunikováni. V září 1871 konali první starokatolický kongres v Mnichově. Döllinger nyní varoval před tím, aby se stavěl oltář proti oltáři a aby se vyvolával rozkol. Přesto došlo k <b>založení starokatolické církve</b>. Döllinger k ní nikdy oficiálně nepřistoupil, i když s ní byl ve spojem.</p>

  <p>V červnu r. 1873 byl vratislavský profesor teologie Reinkens vysvěcen na „starokatolického” biskupa. Aby se zajistila skutečná apoštolská posloupnost, dal se konsekrovat od jansenistického biskupa Heykampa v Deventeru. Tím byl rozkol dovršen. Přesto se starokatolíci snažili zachovat obsah katolické víry, vyjma posledních dogmat. „Reformy”, které zavedli v následujících letech v praxi zpovědi a pokání (1874), v předpisech o manželství, v praxi svátků atd. (1875) a v zdobrovolnění kněžského celibátu (1878) se netýkaly podstatně jádra víry. Tak mohla v poslední době komise oficiálních zástupců starokatolické církve v Německu a komise fuldské biskupské konference, pracující od ledna r. 1968, navázat při překonávám rozkolu na mnoho společných věcí v oblasti dogmatické a liturgické.</p>

  <p>Naděje starokatolíků, že převedou na svou stranu velkou část katolické církve, se nesplnily. Bylo jich málo a jejich počet po počátečních úspěších časem klesal stále víc. Stanoviska se zatvrdila bojem, vedeným rozhořčeně na obou stranách. Do sporu zasahovaly vlády, jejichž pomoci se starokatolíci mnohdy dovolávali. Začínal kulturní boj. Bismarck viděl v starokatolickém hnutí prostředek, jak uskutečnit svou představu německé národní církve odpoutané od Říma, a podle svých sil starokatolíky podporoval. Tím zase budil rozhořčení u katolíků a rozdmýchával vzájemný odpor, který je překonán teprve teď.</p>

  <h3 id="toc_2">2. „Kulturní boj” v Německu</h3>

  <p>Kulturní boj v Německu měl mnoho kořenů; napětí v říšské politice mezi (protestantsko-pruskými) Maloněmci, jejichž vůdcem byl Bismarck, a (převážně katolickými) Velkoněmci; nepřátelství liberalismu proti církvi, zvláště od <i>Syllabu</i> a vatikánského koncilu; a také církevní opozice starokatolíků v Německu, kteří živě podněcovali ve svůj prospěch boj proti katolické církvi. Nová říše, kterou Bismarck právě začal budovat po vítězství nad Francií, měla být pokud možno jednotná. Bismarck vyrostl v myšlenkovém ovzduší státní církve a nedovedl si jednotu představit jinak, než že se katolická církev stejně jako evangelická zemská církev zcela a bezvýhradně podřídí vůli státu. Přitom mu byla trnem v oku speciálně existence vlastního politického zastoupení katolíků, strana Centrum, která se v r. 1870 zreorganizovala a ihned vstoupila v pozoruhodné síle do nového říšského sněmu.</p>

  <p>Tak došlo v nové říši z podnětu Pruska brzy k rozhořčenému zápasu, který byl prohlašován za <i>kulturní boj</i> proti katolické církvi: r. 1871 bylo zrušeno katolické oddělení v pruském ministerstvu kultu. Kazatelnicový paragraf (10. 12. 1871) omezoval svobodu kázání, pak následoval zákon o dozoru nad školstvím (11. 3. 1872), říšský zákon proti jezuitům (4. července 1872), který vyháněl z celého Německa jezuity a příbuzné řády (redemptoristy), a konečně <i>květnové zákony</i> (1873); ty obsahovaly státní nařízení o vzdělávání a ustanovování duchovních, o vykonávání čistě církevní disciplinární pravomoci a o usnadňování výstupu z církve. V březnu 1874 byl nejdřív v Prusku a pak (6. 2. 1875) v celé říši zaveden povinný civilní sňatek. V květnu 1874 k tomu přistoupily další květnové zákony, mj. také zákon o starokatolících, který byl 4. července 1875 specifikován tak, že starokatolíci dostali právo spoluužívat katolické kostely, i když jejich počet byl nepatrný. V květnu 1875 byly v Prusku zrušeny všechny kláštery a řádové instituce a řeholní osoby vykázány; zůstat mohly podle výslovného ministerského povolení jen řády působící při ošetřování nemocných. Zákon o platech (22. 4. 1875) zastavil všechny finanční povinnosti pruského státu vůči církvi. Další výplata těchto příspěvků byla učiněna závislou na písemném prohlášeni vyjadřujícím ochotu uznávat a plnit zákony o kulturním boji; k tomu byli ochotni jen starokatoličtí „státní kněží”, a tak plynuly tyto peněžní částky jim. Všechny tyto zákony byly prováděny státními policejními opatřeními, pokutami a tresty vězení, vykazováním ze země atp.</p>

  <p>Proti těmto donucovacím opatřením se všude zvedal jednomyslný odpor katolického lidu, kléru a episkopátu. Stejný zápas jako v Prusku zuřil i v Bádensku, Hesensku-Darmstadtsku a Sasku. Mimo nezůstalo ani katolické Bavorsko, které pod ö vlivem odmítalo vatikánská rozhodnutí a horlivě podporovalo starokatolicismus. Vznikly nesmírné škody; ale vlády nedosáhly ničeho. Naopak, katolický lid se stále více stmeloval. Katolické Centrum vzrostlo r. 1873/1874 na 91 míst v říšském sněmu; jeho geniální vůdcové byli Windthorst († 1891), sourozenci Reichenspergerovi, von Malinckrodt aj. Nakonec Bismarck ještě rád povolil a ustoupil. Roku 1880 začal rušit zákony o kulturním bojí. Papež Lev XIII. (1878-1903) mu nabídl ruku k smíru.</p>

</body>

</html>