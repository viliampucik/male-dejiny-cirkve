<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h2>§ 18 KŘESŤANSTVÍ V BRITÁNII A ANGLOSASKÁ MISIE NA PEVNINĚ</h2>

  <p>Církevní organizace v Británii existovala již v římské době. Už na koncilu v Arles (314) byli přítomni biskupové z Yorku, Londýna a Lincolnu. Když byly r. 407 odvolány z Británie římské legie, pronikli do země ze severu pohanští Piktové a přes moře Anglové, Sasové a Jutové; zahnali křesťanské obyvatelstvo do západních oblastí (Wales) nebo na pevninu (Bretaň) a založili kolem r. 450 sedm království (Anglové: Mercii, Východní Anglii a Northumbrii; Sasové: Essex, Sussex a Wessex; Jutové Kent). Křesťanství zde úplně zaniklo.</p>

  <h3 id="toc_1">1. Misijní činnost v Anglii</h3>

  <p>Koncem 6. století začala mezi Anglosasy misijní činnost; vycházela skoro zároveň z Říma a z iroskotské církve. Roku 596 poslal papež Řehoř Veliký (590-604) do Anglie Augustina, převora římského kláštera sv. Ondřeje, spolu se 40 mnichy. Kentský král Ethelbert je přijal přátelsky; o Vánocích r. 597 ho Augustin pokřtil a spolu s ním asi 10 000 osob; usadil se v Canterbury. Řehoř mu neustále posílal další misionáře a živě se o misii zajímal. Byl to první papež, který provedl záměrně obrat ke Germánům a dovedl se také vcítit do myšlení těchto primitivních kmenů. Dopis, který r. 601 poslal Augustinovi a Mellitovi do Anglie, svědčí o jeho smyslu pro skutečnost a o schopnosti přizpůsobení (akomodace). Doporučoval misionářům, aby pokud možno navazovali na existující předkřesťanské náboženské zvyklosti a naplňovali je křesťanským duchem a obsahem. Mají jim (Anglosasům) ponechat jejich neškodné radosti: <i>Popřejeme-li lidem takto vnější radost, najdou snadněji i radost vnitřní. Není přece možné odejmout srdcím ještě neotevřeným všechno najednou. Kdo chce zlézt vysokou horu, nedělá to skoky, ale krok za krokem a pomalu</i> (MGH Ep. II, 1899, s. 331).</p>

  <p>Úspěch byl překvapující. Nejdříve přijalo křesťanskou víru království Kent; v letech 624-633 následoval Wessex a Northumbrie; pohanská reakce v Northumbrii, jež nastala po smrti krále Edwina († 633), rychle přešla. Králové Oswald a Oswin znovu dovolili misijní činnost. Oswald si vyžádal jako posilu irské mnichy z kláštera Hy. Občasná napětí mezi irskými a římskými misionáři, jež z toho vznikla, byla odstraněna na synodě v Streaneshalch r. 664. Pokřesťanštění všeho anglosaského lidu bylo brzy dokončeno. V letech 680-690 byl získán i Sussex. Za Theodora z Tarsu (okolo 668-690), arcibiskupa v Canterbury, už v Anglii začal nevídaný rozkvět anglosaské církve a křesťanské kultury. Theodor v sobě spojoval vysoké vzdělání, jež získal v Athénách, s vynikající organizátorskou schopností a nezlomnou věrností Římu.</p>

  <p>Spojení irské zbožnosti a římského ducha se brzy ukázalo neobyčejně plodným. Přísná askeze a irská kající disciplína vytvořily v četných klášterech základ pro kvetoucí duchovní život a vědecké úsilí. Anglosaské klášterní školy (také ženské kláštery) rozvíjely vysokou jak duchovní, tak náboženskou a teologickou kulturu; její rozkvět trval až do 11. století. Třicet tři anglosaských králů a královen dožilo svůj život v klášteře; 23 králů a 60 královen požívá úctu světců. Anglosaský mnich a církevní učitel Beda Venerabilis (672-735) v proslulé <i>Historia ecclesiastica gentis Anglorum</i> poprvé důkladně vyložil, jak došlo k plnému začlenění jednoho germánského národa do křesťanského kulturního a myšlenkového světa a k jakým skvělým výsledkům to vedlo.</p>

  <h3 id="toc_2">2. Anglosaská misie na pevnině</h3>

  <p>Anglosaští mniši převzali od Irů neodolatelnou touhu po <i>peregrinatio pro Christo</i> a misijní horlivost. Začala obrovská misijní činnost na pevnině mezi kmenově příbuznými Sasy a Frísy. Ale právě tady se ukazuje odlišnost od irského způsobu myšlení. Iroskotští misionáři postupovali nesystematicky a bez plánu, obraceli se k prostému lidu a pokoušeli se získat jednotlivé duše; Anglosasové prováděli misii zcela jiným způsobem. Pro svou práci získali papežské schválení a podporu franských panovníků. Pak přicházeli s papežským pověřením a s královským průvodním listem k předákům lidu, ke kmenovým vévodům a snažili se získat nejdříve je. Dobře věděli, že lid je ochoten je následovat. V popředí jejich postupu byla autorita a církevní organizace. Realizovali římské dědictví. Misie shora měla smysl jen tehdy, když byl její úspěch zabezpečen následnou péčí a organizačním upevněním. Vazba na univerzální papežství dávala tomuto podnikání šíři a samostatnost; chránila je, aby znovu neupadlo v omezenou zemskou církev.</p>

  <p>První významnější anglosaský misionář byl Wilfried, biskup z Yorku. Z cesty do Říma, která měla za cíl uctění <i>knížete apoštolů a nebeského klíčníka</i> Petra i jeho nástupce, papeže, si přinesl v r. 678/679 pověření kázat Frísům. Roku 689 ho následovali jeho dva žáci Egbert a Wigbert. O rok později (690) přišel do Fríska Willibrord s 12 spolubratry; předem si rovněž v Římě opatřil pověření. Franský majordomus Pipin (688-714) mu vykázal jako misijní území kraj při dolní Šeldě. Druhá cesta do Říma (695) Willibrordovi přinesla nové papežské poslání a posvěcení na biskupa; za biskupské sídlo si zvolil Utrecht a r. 697 založil jako duchovní oporu pro misii klášter Echtemach; tam r. 735 zemřel. Pod jeho zkušeným vedením zahájil misijní práci také Winfried Bonifác.</p>

</body>

</html>