<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h1>III. období: CÍRKEV V NOVOVĚKU</h1>

  <p>Otázka periodizace na přechodu od středověku k novověku je velmi obtížná. Dá se uvést několik jednotlivých událostí jako počátek nového období, žádný z těchto mezníků však není tak charakteristický a obsáhlý aby mohl dost výstižně charakterizovat celý úsek dějin. Proto se tento přechod určuje zcela rozdílně podle toho, na co se v novověku klade důraz. Přijímá-li se např. za východisko nástup „moderní” individuální zbožnosti, je nutno začít již ve 14. stol. Pokládá-li se za měřítko společenská struktura, je třeba považovat za obrat teprve Francouzskou revoluci, neboť teprve tehdy byl překonán feudální řád ve středověké církvi.</p>

  <p>Zůstáváme-li při starém rozdělení, domníváme se, že reformace opravdu byla tak hlubokým přeryvem v dějinách církve, že jí můžeme začínat církevní novověk. Reformace byla nejen <i>největší katastrofou, která církev v celých dějinách postihla</i> (Lortz), ale určila také celý novověký vývoj tak výrazně, že se s ní co do významu nedá nic srovnávat. Reformace nejen zrušila jednotu a hluboce otřásla společným základem víry, ale také rozštěpila náboženské myšlení v myšlení konfesijní. Křesťanské myšlení přestalo být jednotné; rozdělilo se na katolické, luteránské, reformované a sektářské. Zdá se, že naší době je určeno zase objevovat společné kořeny. Aspoň vytušila, že takové rozdělení nemůže zůstat a že je třeba, jsme-li křesťané, opět myslet „ekumenicky”, lépe řečeno katolicky (nikoli v konfesijním smyslu).</p>

  <p>Novověk rozdělujeme na tato období:</p>

  <p>1. epocha: Reformace a katolická reforma (1500-1700)</p>

  <p>2. epocha: Od Francouzské revoluce do první světové války (1789-1918)</p>

  <p>3. epocha: Nejmladší minulost (od roku 1918 do současnosti)</p>

  <h1 id="toc_1">I. epocha: 1500-1700 (Reformace a katolická reforma)</h1>

  <h2 id="toc_2">§ 37 PŘEDPOKLADY REFORMACE</h2>

  <p>Vznik reformace je velmi složitý problém; nedá se převést na formulku: Protože ve středověké církvi bylo mnoho zlořádů, musela přijít reformace. Zajisté, musela nastat <i>reforma</i>, ale <i>nikoli reformace!</i> Místo proticírkevního vývoje bylo by mohlo, ba muselo vzniknout také reformní hnutí v církvi a vést k vnitřnímu ozdravění. Že byl průběh jiný, nevyplynulo z vnitřní nutnosti, ale bylo výsledkem souběhu mnoha jednotlivostí, jež dohromady označujeme jako „předpoklady” v širším smyslu.</p>

  <p>Novější bádání o reformaci překonalo dříve obvyklý černobílý obraz a poněkud upravilo zkreslenou představu, že církev v pozdním středověku byla absolutně zkažená. Tím se nesmazaly jasné obrysy, jen se lépe objevily souvislosti. Stále platilo a platí, že církev potřebovala reformu tolik, že nás to vrcholně děsí; nebyla však tak úpadková a zkažená, že by si už reformu nezasloužila, a musela proto zaniknout. Pokusme se udělat bilanci:</p>

  <h3 id="toc_3">1. Církevní zlořády v pozdním středověku</h3>

  <p>Zlořády byly všude. Děly se nepřístojnosti v náboženském životě: mnohdy nezdravé uctívání světců a svatých ostatků, nekontrolované pouti a nejrůznější okrajové formy zbožnosti. Zbožnosti nejvíce škodila lehkověrnost, žádost zázraků, pověra, hrůza z pekla a ďábla a zrůdná honba na čarodějnice. Existovaly zlořády v církevní správě: ustrnula mnohdy ve formalitách a zdálo se, že má existenční oprávnění jen v čistě materialistickém systému daní a poplatků. Nejen v Římě, ale i v biskupské a arcijáhenské správě diecézí se zneužívalo církevní klatby k neduchovním účelům, bylo rozšířeno simonistické čachrování s beneficiemi a nepotismus. Především existovaly těžké morální zlořády a nedostatky u duchovních i laiků. Ve velkém množství se zachovaly stížnosti na nemravný život kněží, mnichů a řeholnic; nejhorší bylo, že jím byly zachváceny celé stavy a celá společenství, např. celé konventy.</p>

  <p>Právě to bylo alarmující. Jednotlivci vždycky selhávali a budou selhávat, ale teď se zlo zdálo být takřka institucionální. Papežství bylo defektní a zdálo se, ze nijak nemůže uniknout z bludného kruhu: špatní kardinálové volili špatné papeže a špatní papežové jmenovali špatné kardinály! K tomu bylo papežství tak zapleteno do světských starostí o církevní stát, že papež, který by to byl chtěl dělat jinak, byl bezmocný proti existujícím poměrům. Tak ztroskotal s opravdově míněnou reformou ušlechtilý Hadrián VI. (1522/23).</p>

  <p>Také episkopát byl opředen feudálními svazky tak, že se jich skoro nemohl zbavit. Svrchovaně sobecká šlechta obsazovala dómské kapituly, dómští kapitulové volili ze svého středu biskupa, ten patřil opět ke šlechtě a byl jí zavázán. Šlechtický monopol v církvi nebylo možno prorazit, byl nedotknutelný. S tím souvisely i politické vazby. Ženeva se stala protestantskou, protože tamější biskup patřil k dynastii savojských knížat. Politický odpor k tomuto rodu vedl k odporu církevnímu. Tyto souvislosti konstatujeme všude: ve městech, v biskupstvích, v zemích. Podobným podmínkám podléhal vyšší klérus v katedrálách a kolegiátních kapitulách; byl rovněž zapřažen do rodové politiky okolních šlechtických rodin. Kapituly se staly pro šlechtu zaopatřovacími institucemi. Život v nich byl ovládán duchem šlechty a ani v nejmenším nebyl duchovní.</p>

  <p>Nižší klérus žil v chudobě a bídě. Spatně placení vikáři, střídníci a oltářníci byli „proletáři”, kteří opravdu mnohdy žili jen z ruky do úst. Když všechno shrneme, zdá se, že osobní selhání jednotlivců bylo spíš důsledkem společenské struktury doby než vlastní vinou.</p>

  <h3 id="toc_4">2. Kladné hodnoty</h3>

  <p>V této době však existovaly také pozitivní hodnoty. Bylo by nesprávné přehlížet hluboce náboženský rys doby. Projevoval se četnými nadacemi ve prospěch církve, stavbami mohutných kostelů a uměleckými výtvory, jež tehdy vznikaly, zakládáním nových bratrstev a charitativních zařízení, jako špitálů, chorobinců a chudobinců. Ty vesměs vznikaly v souvislosti s církví. To neukazuje, že by církev všeobecně a všude byla nenáviděna. V 15. století nikde nelze pozorovat hromadné odpadání od církve. I husitství se uklidnilo, když Cechům byly v basilejských kompaktátech (1436) povoleny ústupky; náboženským mírem kutnohorským (1485) byly odstraněny poslední větší neblahé následky. Naopak se na sklonku středověku dá konstatovat, že vzrůstala příchylnost k církvi; projevovala se v neposlední řadě živou účastí na církevních svátcích, které se stávaly velkými lidovými slavnostmi (svátek patrona kostela, posvícení). Bohoslužby a kázání byly hojně navštěvovány, zvláště když vystupovali slavní kazatelé jako Geiler von Kaysersberg († 1510) nebo Paul Wann († 1489).</p>

  <p>Ani církev nebyla nečinná. <i>Pozoruhodná byla péče o náboženskou výchovu lidu</i> (Lortz). Když později Luther upíral církevnímu životu a katolické lidové zbožnosti jakoukoli náboženskou hodnotu a odsuzoval ji jako pouhou spravedlnost ze skutků (<i>Werkgerechtigkeit</i>), byla jeho globální obžaloba určitě nespravedlivá. Nemělo by se zapomínat, že Luther sám původem a výchovou náležel k lidové vrstvě věrné církvi a z ní vyrostl. Neporozuměli bychom jeho trýznivé touze po milosrdenství Božím, kdybychom ho nechápali jako dítě této doby. Problém věčné spásy se lidí hluboce dotýkal. Všichni si byli vědomi své hříšnosti a tak opravdově usilovali o ospravedlnění před Bohem, že můžeme klidně tvrdit, že sotva kdy byla některá doba náboženštější. Svatý Klement Maria Hofbauer († 1820) právem řekl: <i>Reformace přišla, protože Němci potřebovali být zbožní.</i></p>

  <p>Je-li třeba ještě dalšího důkazu o náboženském rázu doby, stačí se podívat na uměleckou tvorbu. „Umění nelže”, je opravdovým výrazem ducha doby. Gotické stavby, chrámová okna a obrazová díla, hluboce nábožné tabulové obrazy Matthiase Grünewalda († 1528), Hanse Holbeina st. († 1524) nebo mistrů „kolínské malířské školy” (1450-1550) mluví samy za sebe.</p>

  <h3 id="toc_5">3. Symbióza náboženství a života</h3>

  <p>Velmi často však je náboženskost smíšena s nejrůznějšími jinými zájmy. Není divu, že v době, kdy náboženství a život tvořily ještě jednotu, pronikaly do náboženského myšlení také existující potřeby sociální, politické a hospodářské. Reformace nebyla výhradně nábožensko-církevní záležitostí. Martin Luther se nestal reformátorem svými teologickými tezemi proti odpustkům, ale tím, že ve svých třech velkých reformačních spisech r. 1520 v celé šíři zachytil existující reformní touhy. Cítili se jimi osloveni všichni, kdo byli nespokojeni s církevním nebo politickým a sociálním pořádkem. Lutherových náboženských formulací velmi brzy používali všichni, když uplatňovali svá přání: „blouznivci” Karlstadt, Müntzer, Storch (1522), Sickingen a říšští rytíři (1523), sedláci (1524/1525) a konečně knížata a vrchnosti, kteří s přestupem k reformaci spojovali pozemské zájmy hospodářské, politické a dynastické. Stalo se přímo módou dávat všemu dění náboženské zabarvení. <i>Jméno Boží a slova Písma... platila jako nevyhnutelná legitimace pro všechno lidské jednání a usilování</i> (F. von Bezold). Ve svobodných říšských městech lze všude jasně vidět, jak se reformace pravidelně spojovala s násilnými sociálními a politickými změnami.</p>

  <h3 id="toc_6">4. Touha po reformě</h3>

  <p>Volání po reformě církve bylo tak všeobecně rozšířené proto, že se reformy tak dlouho vlekly; ukazuje však také na to, že církev stále byla vedoucí duchovní mocí a že církevní život pronikal celou strukturou společnosti. Protože církev byla všude přítomná, její selhání bylo na veřejnosti nutně patrné tím nepříjemněji. <i>Gravamina nationis Germanicae</i> (Stížnosti německého národa), která byla od doby mohučského Libellu (1451) opětovně přednášena a na říšském sněmu ve Wormsu (1521) shrnuta do 100 bodů, velmi silně kritizovala kuriální daňovou a správní praxi, jakož i církevní právnictví a soudnictví. Ve vrcholném středověku sílil v církvi stále více právnický postoj. Proto se šířila nechuť k instituční církvi. Mnozí lidé se odvraceli od této „viditelné” církve církví čistě duchovní, „neviditelné”. Myšlenku „církve Ducha svatého” (<i>ecclesia spiritualis</i>), která nastoupí po existující církvi papežské, rozvinul opat Jáchym de Fiore († 1202) a šířili ji v 13.-14. stol. františkáni-spirituálové. Spojovala se s apokalyptickým očekáváním na konci středověku a formovala novou, subjektivní zbožnost, která mnohdy hledala náboženské uspokojení mimo církev.</p>

  <p>Tato „nová zbožnost” nebyla nutně proticírkevní, mohla se pohybovat vedle církve. Například <b>devotio moderna</b>, kterou založil Nizozemec Gerhard Groote (1340-1384) kolem r. 1380 v Deventeru, zůstala církvi naprosto věrna. Směřovala k zvláštní osobní a vnitřní zbožnosti, která nečerpala svou sílu tolik ze spoluúčasti na mešní oběti a ze svátostí, ale spíše z tichého rozjímání o utrpení Kristově a z ducha horského kázání. V proslulém <i>Následování Krista</i> Tomáše Kempenského († 1471), který patřil ke Grootovu kruhu „Bratří společného života”, nemají církev a svátosti valnou úlohu. Středem se stala soukromá četba Písma. Svátosti, a zvláště oběť mše sv., se nehodnotily jako svátostné zpřítomnění oběti na kříži, ale jako příležitost k cvičení v soukromé pobožnosti. Devotio moderna v podstatě měla za účel vnitřní církevní reformu, ale podceňováním církve a svátostného řádu spásy přece <i>připravovala Lutherův spiritualismus</i> (Iserloh).</p>

  <h3 id="toc_7">5. Nominalismus</h3>

  <p>K vnitřnímu vyprázdnění pojmu církve přispěl hlavně nominalismus anglického františkánského teologa Viléma z Ockhamu (1290-1349), jehož <i>via moderna</i> byla odmítnutím tzv. <i>via antiqua</i> Tomáše Akvinského a silně ji potírala. Ockham prohlašoval za nemožné vnitřní přiřazení, které Tomáš viděl všude v tvorstvu a které mu umožňovalo na základě podobnosti (<i>analogia entis</i>) usuzovat z přírody na Boha (přirozený důkaz existence Boží). Ockham soudil, že mezi přirozeným a nadpřirozeným neexistuje most. Bůh a člověk jsou odděleni propastí, kterou lidský rozum nedokáže překlenout. Člověk se může o Bohu dovídat jen tím, že se mu Bůh zjevuje. Skepsi k lidskému rozumu a k přirozenosti odpovídala Ockhamova velká důvěra ve zjevení. Zdrojem a základem naší víry je jedině zjevené Písmo svaté; tady se ohlašuje Lutherova zásada <i>sola Scriptura</i>. Kromě toho: rozum je bezmocný, k poznám Boha a ke spáse nás může přivést jen víra; tady je patrný Lutherův princip <i>sola fides</i>. Konečně: vlastní silou není lidská přirozenost ničeho schopna. Všechno je milost, pouhá milost. Tomášova nauka, že milost předpokládá přirozenost a staví na ní, nenašla v Ockhamově skepsi vůči přirozenosti žádný souhlas. Nauky o <i>sola gratia</i> se později chopil Luther a rozvíjel ji dále. Hereze je v zabsolutizování toho trojího <i>sola</i>.</p>

  <p>Tou měrou, jak nominalismus skládal důvěru výhradně ve víru a zjevení, ustupoval do pozadí význam svátostí a svátostné církve v procesu spásy. Člověk se v tísni může obejít i bez nich. Luther se výslovně hlásil k Ockhamo<sub>vě </sub> nauce. Její význam pro rozvoj reformace je zřejmý.</p>

  <h3 id="toc_8">6. Humanismus a biblicismus</h3>

  <p>Jako předpoklady reformace je třeba konečně uvést zvláště humanismus a biblicismus. Novější bádání jasně prokázalo, že již před reformací existovalo velmi rozšířené „biblické hnutí”. Luther Písmo sv. „nevytáhl zpod lavice”; spíše sám vyrostl z tohoto „evangelismu”. Zdroje obratu k Písmu sv. byly devotio moderna, ockhamismus a křesťanský humanismus. Biblické hnutí by bylo ještě v katolické církvi více zdomácnělo, kdyby je reformátoři nebyli přehnali svou jednostranností (<i>sola</i>) a nereklamovali je jen pro sebe. Erasmus Rotterdamský, „kníže humanistů”, si získal velké zásluhy o Bibli. Erasmův význam pro reformaci vyžaduje, abychom si podrobněji všimli jeho osoby.</p>

</body>

</html>