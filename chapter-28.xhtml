<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h2>§ 28 NOVÝ DUCH ZÁPADU</h2>

  <p>Mocně vzrůstající náboženské hnutí, které mělo počátek v Cluny a mnišství, zachvátilo brzy celý život křesťanského Západu. Není snadné zachytit opravdu křesťanský ráz určité doby. Projevuje se rozmanitými formami zbožnosti a lásky k bližnímu, ochotou věřících k obětem pro církevní a charitativní účely, v umění i literatuře, v účasti na velkých společenských úkolech. Neměří se však podle viditelných projevů té doby, ale spíše podle stupně nitemosti a hloubky, s jakou je prožíváno následování Krista a přijímána zvěst evangelia.</p>

  <h3 id="toc_1">1. Nové formy mnišství</h3>

  <p>Nejjistějším měřítkem intenzity nábožensko-církevního života určité doby je vždy <b>stav řeholního života</b> a <b>úsilí o dokonalost</b>. Jestliže za vrcholného středověku vzniklo v kléru i u laiků tolik nových forem řeholního a asketického života, ukazuje to nejen na náboženský ráz, ale i na touhu po individuálním a osobním utváření duchovního života. Velký počet nábožensky horlivých mužů a žen ze všech společenských stavů se obracel k mnišství. Ne všichni nacházeli uspokojení v jednotné benediktinské podobě raně středověkého řeholnictví. Mnozí žili jako poustevníci v odlehlých krajinách buď osamoceně, nebo v celých osadách. Jiní putovali krajem jako kajícníci a kazatelé. Jejich životním ideálem byl apoštolský život (<i>vita apostolica</i>) v chudobě a dobrovolném odříkání.</p>

  <p>a) V Itálii působil sv. <b>Romuald</b> (951-1027), náboženský horlivec a charizmatik starokřesťanského formátu. Jeho životopisec o něm vypráví, že by byl nejradeji celý svět naplnil svým kajícím duchem a <i>přeměnil jej ve svět poustevníků</i>. Po bouřlivém mládí vstoupil kolem r. 972 do kláštera Saint Apollinare in Classe u svého rodného města Ravenny, aby odpykal těžkou vinu vraždy, kterou se obtížil jeho otec. Duch kláštera a benediktinská řehole ho neuspokojovaly. Odebral se do tvrdé školy poustevníka Marina v lesnaté krajině u Benátek. Odtud odešel do clunyjského reformovaného kláštera Cuxá v Pyrenejích a posléze se vrátil do vlasti. Svůj ideál nalezl ve způsobu starých otců žijících v poušti: hledal samotu k modlitbě v nezdravých bažinách u Ravenny a v apenninských roklích. Když čas od času odtud odcházel mezi lidi a naplněn svatou horlivostí pro Boha a spásu duší kázal pokání, strhával lidi svou stravující oddaností k Bohu a vážností svých slov. Získal a uchvátil císaře Otu III., Vojtěcha z Prahy a Bruna z Querfurtu. Následovalo ho mnoho mladých. Založil pro ně Fonte Avellana, Camaldoli a jiné kláštery; představovaly zvláštní spojení života poustevnického a života v komunitě; pouze začátečníci žili ve společenství podle benediktinské řehole, pokročili se usazovali v okolí hlavního kláštera v poustevnách. Z těchto klášterů vyšli později nejpřísnější horlitelé pro církevní reformu. Petr Damiani (1007-1072), od r. 1057 kardinál a předák římské reformní strany, byl původně mnich v Camaldoli.</p>

  <p>Se stejnou horlivostí pracoval v tutéž dobu v dolní Itálii sv. Nilus († 1005), který založil basiliánský klášter Grotta Ferrata u Říma. V Toskánsku vytvořil centrum duchovní obnovy sv. Jan Gualbertus (1073) ve Vallombrose u Florencie.</p>

  <p>S důslednými stoupenci reformy se setkáváme také na sever od Alp. Robert z Abrisselu († 1117), Vitalis z Tierceville († 1122) a mnozí jiní procházeli Francií a Německem jako potulní kazatelé, žili příkladným apoštolským životem a kázali pokání a náboženskou obnovu.</p>

  <p>b) Zakladatelem <b>řádu kartuziánů</b> (1084) byl sv. <b>Bruno Kolínský</b> (1030/1035-1101). Po skvělé kariéře v remešském biskupství, kde byl jeho žákem pozdější papež Urban II. (1088-1099), se vzdal úplně veřejného života a se sedmi druhy založil první kartouzu (<i>cartusia</i>) v Grande Chartreuse, divokém skalnatém pobřeží u Grenoblu. Později zřídil ještě další kláštery v dolní Itálii, kam musel proti své vůli následovat papeže Urbana II. Byly to La Torre v Kalábrii a S. Stefano in Bosco; tam r. 1101 zemřel. Kartuziáni, kterých nikdy nebylo mnoho, žili v ustavičném mlčení a uchovávali si v modlitbě a vnitřní usebranosti neustále ducha pravé zbožnosti a vnitřní síly. I pozdní středověk a reformaci přečkali bez úpadku. Říkalo se o nich: <i>Cartusia numquam reformata, quia numquam deformata</i> (Kartouza nikdy nepotřebovala reformu, protože nikdy nebyla deformovaná).</p>

  <p>c) Nepatří však právě stále živá touha po reformě k podstatě církve putující a jejích institucí?</p>

  <p>Pocítili to řeholníci clunyjští. V témže století, kdy jejich pronikavý reformní duch obnovil západní církev, se v jejich vlastních řadách pozdvihlo volání po reformě benediktinského řádu. Reformovaná větev benediktinů je <b>řád cisterciáků</b>.</p>

  <p>Opat <b>Robert z Molesme</b> († 1111), za kterého začínal také Bruno Kolínský, založil r. 1098 s 20 druhy přísný benediktinský reformovaný klášter v pustině Citeaux. Jeho nástupci, opatové Alberich (1099-1109) a Štěpán Harding (1109-1133), navrhli stanovy (<i>Charta caritatis</i> - Úmluva lásky). Zdůrazňuje se v nich zvláště apoštolská chudoba, samota k modlitbě a pravidelná tuhá tělesná práce. V klášterní oblasti zamítali tradiční feudální řád, protože se s ním snadno spojuje nebezpečí bohatství. Novému ideálu dopomohl k uplatnění mladý burgundský šlechtic <b>Bernard z Clairvaux</b> (1090/1091-1153).</p>

  <p>Bernard byl jednou z velkých podmanivých osobností, jimž nelze odolat. Když v dubnu 1112 zabušil na fortnu kláštera v Citeaux, přiváděl už s sebou </p>

  <p>30 druhů. Roznítil v klášteře horlivý život a dal novému ideálu netušenou expanzivní sílu. Již r. 1115 se vydal s 12 mnichy do nově založeného kláštera Clairvaux. Do konce života se přičinil o vznik dalších 68 klášterů. V roce jeho smrti r. 1153 měl řád na 350 klášterů, kolem r. 1200 už 530, okolo r. 1500 dokonce 700 mužských a 900 ženských klášterů. Ženská společenství přijal řád do svého svazku koncem 12. století, ačkoliv jednotlivé ženské kláštery (Tart 1132) žily podle řádových stanov už delší dobu předtím. Zdůrazňování tělesné práce a obdělávám půdy a činnost v zemědělství dalo řádu velký civilizační význam, zvláště při pronikání na Východ a misijní práci v tamějších krajích.</p>

  <p>Vlastní úloha Bernardova však tkví v duchovní oblasti. Jeho cílem bylo posvěcení a zniternění benediktinského řeholního života a náboženská obroda celé církve. Odevšad ho lidé žádali o radu a pomoc; byl neustále ve spojení s papeži, císaři a knížaty. Napsal řádová pravidla templářům; měl rozhodující slovo za papežského rozkolu r. 1130; hlavně působením jeho kázání se uskutečnila křížová výprava r. 1147 - po jejím nezdaru byl ovšem zahrnován výčitkami. Bernarda nazývali orákulem a náboženským géniem století. Byl to velký reformátor a teolog, především však mnich, světec a mystik.</p>

  <h3 id="toc_2">2. Reforma světského kléru (kanovnická reforma)</h3>

  <p>Reforma zasáhla i světský klérus. Teprve nedávné bádání ukázalo, jak silné bylo v 11./12. stol. kanovnické reformní hnutí a jak velice usilovalo o opravdovou křesťanskou obnovu kněžského ducha u všeho světského kněžstva.</p>

  <p>Nejdříve začalo působit u členů katedrálních a kolegiátních kapitul. V té době bylo ještě málo samostatných venkovských farností a většina kleriků byla soustředěna u biskupského kostela nebo u centrálních kostelů původních velkofarností a obstarávala tam chórovou službu. Proto bylo zvlášť důležité nalézt dobrý životní řád právě pro tyto kanovníky. Již sv. Augustin jako biskup v Hippo dal klerikům žijícím spolu s ním pevná pravidla (kánon = pravidlo). Později se takovému způsobu života říkalo <i>ordo canonicus</i> (= stav kanovnický), obdobně jako <i>ordo monasticus</i> (= stav mnišský). Měl na mysli ideál společného života (<i>vita communis</i>) podle vzoru apoštolů. Soukromý majetek nebyl kanovníkům zakázán, jako tomu bylo u mnichů. Neskládali řeholní sliby. Společný život však vyžadoval, aby se začlenili do společenství a byli poslušni vedení. Jedině tak bylo zaručeno, že budou plnit svůj úkol, tj. s mimořádnou péčí konat slavnostní bohoslužbu v katedrálním nebo kolegiátním kostele.</p>

  <p>Protože se volnější společenství kleriků snadno rozpadala, vyžadovala stále nové reformní úsilí. Snažili se o to Bonifác a Karel Veliký. Roku 768 napsal nová kanovnická pravidla biskup Chrodegang z Met. Kapitulare z r. 805 vyžadovalo, aby celý klérus ve franské říši žil buď <i>monastice</i> (tj. jako mniši) nebo <i>canonice</i> (tj. ve společenstvích kanovnických). Ludvík Pobožný vydal r. 816 v Cáchách vlastní pravidla (<i>Institutio canonica</i>). Reforma se bohužel dlouho neudržela; záhy zanikla ve zmatcích při rozpadu karlovské říše. V 9. a 10. stol. se společný majetek dómských a kolegiátních kostelů roztříštil na jednotlivá obročí (beneficia) a společný život (<i>vita communis</i>) byl opuštěn.</p>

  <p>Gregoriánská reforma se znovu ujala starých požadavků. Římská synoda v r. 1059 za předsednictví Hildebranda (pozdějšího papeže Řehoře VII.) vyžadovala ode všech dómských a kolegiátních duchovních, aby se vzdali soukromého majetku a zachovávali pevná pravidla. Kanovníci, kteří k tomu byli ochotni, se nazývali <i>řeholní</i> nebo <i>regulovaní</i> kanovníci. Ostatní se označovali jako <i>sekulární</i> (světští) kanovníci. Stoupenci reformy se snažili pohnout všechny kolegiáty, aby přijali augustinovskou řeholi. Teprve dnes víme, jak toto hnutí zapůsobilo: ve středověku se dá prokázat asi 4500 společenství takových řeholních kanovníků. Jejich středisky byli lateránští kanovníci, augustiniánští kanovníci ve Velkém sv. Bernardu, kongregace sv. Viktora v Paříži, kanovníci Svatého hrobu v Jeruzalémě, křižovníci a mnozí jiní. Všichni se snažili přivést klérus blíže k apoštolským ideálům své doby. Heslem gregoriánské reformy bylo posvěcování světského kléru. Zdůrazňování svátostného kněžství a jeho postavení v církvi předpokládalo vnitřní obnovu světského duchovenstva. Nové duchovní pastýře měly zdobit apoštolská chudoba a celibát, poslušnost vůči duchovní vrchnosti, hierarchické církevní vědomí, teologické vzdělání a bezúhonný osobní život.</p>

  <p>Papež Urban II. (1088-1099), clunyjský mnich, pokládal reformu kleriků za důležitější a naléhavější než reformu řádů. Salzburský arcibiskup Konrád I. vyžadoval okolo r. 1140, aby veškerý klérus, pokud nenáleží k <i>ordo monasticus</i>, žil <i>regulovaně</i>. Také horlivý reformátor Gerloh von Reichersberg († 1169) chtěl řeholi augustiniánských kanovníků učinit závaznou pro všechny světské kleriky. Nějakou dobu se zdálo, že toto hnutí zachvátí všechen klérus. Největší a nejvýznamnější kanovnické společenství byl premonstrátský řád, který založil dolnorýnský kanovník Norbert z Xanten (1082-1134).</p>

  <p>Jako mladý šlechtic, jemuž se nabízely velké vyhlídky ve službě císaře Jindřicha I., odmítl r. 1113 nabízené biskupství v Cambrai. Roku 1115 se náhle rozhodl úplně změnit svůj život. Hledal novou formu života a prošel přitom benediktinským reformním klášterem v Siegburgu, pobytem u jakéhosi poustevníka, který ho upozornil na nutnost reformy kleriků, až došel k poznání, že se musí věnovat právě tomuto úkolu. Jako potulný kazatel pokání putoval několik let pro Francii; přitom poznal, že proti bludařství šířícímu se u lidu může získat půdu, jen když mu bude čelit v Kristově chudobě. Roku 1120 založil u Laonu klášter Prémontré, který neměl být vlastně společenstvím řeholníků, ale kanovníků podle řehole sv. Augustina. Jako zvláštní úkoly mu vytyčil posvěcování kléru, duchovní správu a kázání lidu. Předpokladem k tomu mělo být důkladné studium. Roku 1156 měl nový premonstrátský řád přes 100 komunit. Norbert, osobně zcela oddaný činnému životu, se stal r. 1125 arcibiskupem magdeburským. Ve svém arcibiskupství ihned zavedl své kanovníky a tím jim zároveň vykázal oblast působení na východě. Spolu s cisterciáky přispěli proto premonstráti velmi k pokřesťanštění a kultivaci krajin na druhém břehu Labe.</p>

  <h3 id="toc_3">3. Reforma laiků</h3>

  <p>Nový duch reformy zasáhl také laiky v církvi. Mocný náboženský vzestup se projevil jednak křižáckým hnutím, jednak hnutím chudoby. Těmi se nyní budeme zabývat.</p>

</body>

</html>