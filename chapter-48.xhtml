<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h2>§ 48 NOVÉ OBDOBÍ SVĚTOVÝCH MISIÍ</h2>

  <p>Církev dostala od svého Pána výslovné pověření k misijní činnosti (Jan 17,18; 20,21; Mt 28,18; Lk 24,47; Sk 1,8). Křesťanský charakter určité epochy lze poznat podle toho, jak intenzivně si byla vědoma této základní povinnosti a jak ji plnila. V misii se totiž nejdokonaleji uskutečňuje církev jako instituce spásy a pokračování Kristova vtělení. Katolická po vnitřní stránce je církev tím, že hlásá plné nezkrácené a nefalšované poselství spásy, prosté všeho heretického nebo sektářského zužování, po vnější stránce pak tím, že je předává všem národům a rasám na zemi.</p>

  <h3 id="toc_1">1. Situace ve středověk</h3>

  <p>Církev byla často v nebezpečí, že se bude ztotožňovat s kulturním okruhem, ve kterém právě zdomácněla, a spokojí se s tím. Již ve Skutcích apoštolu doznívá mocné vzrušení, které ovládalo celou prvotní církev při přechodu křesťanství od židovství k pohanství. Křesťané ze židovství se jesle dlouho domnívali, že smějí pohanokřesťany poručníkovat a vtěsnávat do svých myšlenkových a životních forem; nakonec se mladé křesťanství úplně oddělilo od židovství a zakořenilo se v helénisticko-římském světě. Když později končil křesťanský starověk, projevily se tytéž třenice a potíže při přechodu z kulturní oblasti řecko-římské do středověké. Než křesťanství našlo v nové kultuře plné ztělesnění, uplynulo několik století. Zvláště raný a vrcholný středověk byl dobou intenzívní misijní činnosti, při které byla pokřesťanštěna celá Evropa. Ale zároveň se událo něco neblahého. Zatímco ve starověku Středozemní moře spojovalo sousední evropské, asijské a africké národy ve velkou kulturní jednotu, vsunul se v 7. stol, mezi Evropu a Asii s Afrikou jako překážka islám. V islámských zemích Malé Asie a severní Afriky se udržely jen skrovné zbytky křesťanství. Byzanc udržovala své postavení jen velice těžko. Křesťanství bylo podstatné omezeno na Evropu, a když se tak Evropa neblahým řeckým schizmatem r. 1054 nakonec definitivně rozštěpila na křesťanství východní a západní, byla římskokatolická církev omezena dokonce jen na Západ. Pokus prolomit islámskou bariéru nadlouho ztroskotal. Stejně nešťastně dopadl v podstate neblahý podnik přivést Byzanc a východní křesťanstvo zpět do západního společenství násilím (1204); latinské císařství na Východě (1204-1261) byl politováníhodný omyl. Když Turci dobyli Konstantinopol (1453), sevřel se kruh kolem křesťanského Západu ještě těsněji.</p>

  <p>Posledním krokem k ochuzení a zúžení západní církve byla posléze reformace v 16. stol. Po ztrátě největší části severních zemí zůstala katolická církev omezena skoro výhradně na jihozápadní Evropu. Posledními baštami křesťanské Evropy byly po dlouhou dobu Itálie a Španělsko. Z evropské univerzality zbylo torzo.</p>

  <h3 id="toc_2">2. Doba zeměpisných objevů</h3>

  <p>Možno pokládat za řízení Boží prozřetelnosti, že církvi právě v tomto čase připadly nové úkoly světové misie v období velkých zeměpisných objevů. Zhruba od poloviny 15. stol. zamířily španělské a portugalské lodi k jihu. Portugalci se plavili podél západního pobřeží Afriky a dosáhli r. 1486 mysu Dobré naděje. Roku 1498 se vydal Vasco da Gama kolem Afriky směrem do Indie. Roku 1500 objevil Portugalec Cabral Brazílii. Všude vznikaly portugalské kolonie: na pobřeží (Východní) Indie, v Africe a Brazílii (1505-1515). Magalhaes (Magellan) v letech 1519-1522 vykonal pod španělskou vlajkou první cestu kolem světa. Roku 1516 dosáhli portugalští kupci také Číny, kde se nejdřív usadili v Kantonu - nikoli jako dobyvatelé, ale v pokojném soutěžení. S formálním souhlasem čínské vlády založili r. 1567 osadu v Macao. Portugalští plavci pronikli r. 1542/43 i do Japonska.</p>

  <p>Stejně úspěšní byli v tutéž dobu Španělé. Janovan Kolumbus objevil v jejich službách r. 1492 Ameriku; nejdříve ostrovy středoamerického archipelu, které nazval Západní Indie, protože se domníval, že na plavbě kolem světa dospěl do Indie. Femando Cortez se r. 1519/1521 zmocnil Mexika; r. 1520 následovalo objevení a dobytí Chile, 1525 Argentiny, 1532 Peru. Nad říší Karla V. slunce nezapadalo.</p>

  <p>Při všech těchto objevech nemělo náboženství bezvýznamnou úlohu. Jedním z hlavních podnětů k těmto podnikům vedle touhy po činech a chtivosti dobrodružství, vedle hospodářských, politických a vojenských zájmů byla také misijní horlivost. I nejdivočejší „conquistadores” se cítili vnitřně zavázáni k šíření křesťanského náboženství u přemožených národů. Jejich metody byly ovšem často více než povážlivé, hanebné a ukrutné. Považovali za věc cti spolu s podrobením těchto zemí vyhubit v nich pohanství a násilně tam uvést křesťanskou víru. Vždycky s sebou přiváželi misionáře.</p>

  <p>Spolupráce misionářů s dobyvateli byla nanejvýš politováníhodná. Nebyla požehnáním pro misie a zavinila, že v zámořských zemích nedošlo k organickému splynutí křesťanství s domorodými kmeny a kulturami. Misie se proto mohla prosazovat jen tam, kde bylo španělské a portugalské koloniální panství zajištěno a kde primitivní domorodá náboženství nekladla žádný větší vnitřní odpor, jako ve Střední a Jižní Americe. Ve starých kulturních zemích, v Indii, Číně a Japonsku, se křesťanství stěží dokázalo ujmout.</p>

  <p>Portugalci a Španělé se ještě zcela pohybovali ve středověkých představách Politicko-náboženské jednoty. Jejich koloniální politika a násilné obracení na víru vedly k tomu, že se křesťanství jevilo domorodcům jako náboženství vykořisťovatelů a utiskovatelů; tato výtka ulpěla na křesťanské misijní činnosti namnoze až dodnes. Tehdy však bylo toto obvinění velmi oprávněné, jak ukazuje celá desetiletí trvající zápas ušlechtilého dominikánského misionáře Las Casase (1474-1566) o lidsky důstojné zacházení s indiány a o zavedení pokojné misijní metody. Nebyl jediným misionářem, který pociťoval a zavrhoval bezpráví a užívání násilí. Jedinou velkou obžalobou násilí je život a působení sv. Petra Clavera († 1654), otce černochů a otroků.</p>

  <h3 id="toc_3">3. Misie v Indii a v Číně. Spor o akomodaci</h3>

  <p>V oblasti portugalského panství působil také velký jezuitský misionář František Xaverský (1506-1522) v Indii a v Japonsku. Jako papežský legát přišel z pověření portugalského krále Jana III. roku 1542 do Goa, působil s velkým úspěchem jako misionář v Malakce (1545/1547) a vydal se v r. 1549 do nově objeveného Japonska. Na cestě do Číny zemřel r. 1552 na ostrůvku Sancianu. Od té doby budovali jezuité systematicky své misie. Pokusili se především skoncovat s portugalskou úzkoprsostí v misijních metodách. Jezuita Robert de Nobili (1577-1656) zavedl akomodaci: poprvé se vážně začal přizpůsobovat způsobu života a myšlení indického obyvatelstva. Od r. 1605 žil jako bráhman v Maduře (jižní Indie), vedl odříkavý život indického kajícníka a odlišoval se ode všech Evropanů i od svých spolubratři. Chtěl být hindu mezi hindy. Poznal, jak velice misii vadí nevraživost vůči Portugalcům a duchovní vazba křesťanské teologie na ducha evropského Západu. Naučil se sanskrtu, náboženskému jazyku Indů, ve svém kázání navazoval na indické posvátné knihy a Kristovo evangelium uvedl do náboženského myšlení Indie jako pátou védu. Podobně to dělali sv. Pavel a křesťanští apologeté při diskusi s helénismem. Úspěch se dostavil. Již v roce 1609 mohl zřídit vlastní křesťanský kostel pro brahmíny, které pokřtil.</p>

  <p>Robert de Nobili dovoloval nově obráceným, aby podrželi všechny hinduistické zvyklosti, pokud nebyly přímo pohanské. Převzal hinduistické obyčeje dokonce i v liturgii a v životě křesťanských obcí, dovoloval nosit brahmínskou šňůru a kudumi, užívat santalového dřeva a provádět rozmanité očisty. Ke všem domácím náboženským otázkám projevoval svrchovanou toleranci. Podobně pracovali další jezuitští misionáři v jiných, nižších vrstvách obyvatelstva. Kolem r. 1650 bylo v Maduře již 40 000 křesťanů. Papež Řehoř XV. povolil r. 1623 tento postup a s jistými výhradami povolil brahmínské rity. Koncem 17. stol. však vypukl o tuto akomodační metodu spor. Po dlouhých neutěšených střetnutích došlo k tomu, že Benedikt XIV. r. 1742 <i>malabarské rity</i> zakázal. Tím byl osud indické misie zpečetěn. Křesťanství od té doby v Indii nenacházelo půdu.</p>

  <p>Podobný byl osud jezuitské misie v Číně. Tam zavedl akomodační metodu proslulý Matteo Ricci T. J. (1552-1610) a dosáhl mimořádných úspěchů. Od r. 1600 žil jako astronom a matematik na císařském dvoře v Pekingu a jako přítel a rádce císařův veřejně hlásal křesťanství. V době jeho smrti bylo ve vedoucích čínských vrstvách přes 2000 křesťanů. Jeho řádový druh Adam Schall von Bell (1592-1666) dosáhl dokonce hodnosti mandarina a stal se r. 1645 ředitelem říšské astronomické služby. Roku 1650 zbudoval v Pekingu veřejný chrám a dosáhl náboženské svobody pro křesťanství v celé říši (1657). Když umíral, měla Čína asi 270 000 křesťanů. Císařský toleranční edikt z roku 1692 byl odměnou za zásluhy jezuitů o Čínu a o císařský rod. Byly nejlepší vyhlídky na vznik samostatné čínské církve.</p>

  <p>Ale i tady došlo náhle ke katastrofě. K zhroucení čínské misie nevedl vnější útisk, ale spor uvnitř církve o metodu akomodace. Jak k tomu došlo?</p>

  <p>Již Ricci při hlásání víry navazoval zcela vědomě na existující představy o Bohu. U tak vyspělého a nábožensky založeného národa nemohl křesťanskou víru předkládat jako něco zcela nového, aby nevyvolal dojem, jako by Číňané dosud vůbec Boha nectili a byli tedy bezbožní. Ricci jim naopak potvrzoval, že vždycky byli zbožní, a ukazoval křesťanskou víru jako dovršení jakéhokoli poznání Boha vůbec. „Pán nebes”, kterého dosud uctívali, je Kristus. Křesťanské zjevení je poučuje, aby ho lépe chápali. Pokud bylo vyloučeno podezření z pohanského uctívání model, dovoloval Ricci úctu ke Konfuciovi a kult předků jako úkony občanské tradice. Všechny přirozené hodnoty čínské kultury měly mít v křesťanství své oprávnění. Tak se mělo křesťanství stát Číňanům blízké.</p>

  <p>Zašlo se při tom příliš daleko? Tvrdili to dominikánští a františkánští misionáři, kteří pracovali od třicátých let v Číně, a žalovali na něho a na jezuity v Římě. Inocenc X. akomodaci r. 1645 zakázal, Alexander VII. pak v r. 1656 tento zákaz zmírnil. Rozpory zostřila malicherná rivalita řádů. Řím se stal úzkostlivějším vlivem jansenismu, který velice osočoval jezuitskou morálku (Blaise Pascal). Rok po tom, co císař Kang Hsi vydal 1692 toleranční edikt, Řím akomodaci znovu ostře odsoudil. Ačkoliv jezuitští misionáři předložili doporučení a dobrozdání samotného císaře, který se o ně osobně velmi zasazoval, zůstal zákaz v platnosti a Klement XI. jej r. 1704 opakoval. Vyslání papežského legáta Tournona do Číny r. 1707 a jeho nešťastné vystupování na císařském dvoře vedlo nakonec k rozchodu s císařem Kang Hsi. Tournon zemřel r. 1710 v čínském vězení. Císař zakázal hlásání křesťanské víry, pokud se děje jinak než podle přizpůsobení praktikovaného jezuity. Dalšímu papežskému delegátovi Mezzabarbovi císař důrazně vyčítal: <i>Zhubil jsi své náboženství; zdejší Evropany jsi vydal nouzi, potupil jsi dobré jméno těch, kteří zemřeli.</i> Inocenc XIII. sice r. 1723 povolil zmírnění, ale Benedikt XIV. r. 1742 jakoukoli akomodaci zakázal. Toto krátkozraké vítězství europeismu znamenalo konec misie ve východní Asii. Brzy začala dlouhá pronásledování čínských křesťanů. Promeškala se vhodná doba. Teprve ve 20. stol. se zvolna mohli v Číně uchytit křesťanští misionáři. Pius XI. (1939) a Pius XII, (1940) zrušili konečně zákaz čínských obřadů pro čínské křesťany. Příliš pozdě! V nové komunistické Číně nemají staré tradice a rity stejně význam. Tři roky po tom, co byl první čínský biskup Tien jmenován kardinálem (1946), ovládly celou zemi komunistické oddíly Mao Cetungovy. Nová pronásledování opět zničila mladé křesťanství a zanikla právě zřízená církevní hierarchie: 20 arcibiskupství, 79 diecézí a 28 apoštolských prefektur. Na čínské misii spočívá tragika.</p>

</body>

</html>