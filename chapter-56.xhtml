<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h1>III. epocha: 1918-2005 (Od první světové války do současností)</h1>

  <p>Smutnou bilancí světového vraždění bylo 10 milionů mrtvých a 20 milionů raněných. Novou duchovní situaci vytvořil po válce jednak otřes z této bilance, jednak sám zážitek války. Byly přervány staré svazky, bylo třeba začínat nanovo. Byla to doba obrovského převratu i pro církev. Účtovalo se s chybami minulosti a hledaly se nové cesty. Při tom byly znovu objeveny společné základy křesťanství a došlo k novému hlubokému prožívání církve. Nastal čas církve.</p>

  <h2 id="toc_1">§ 56 NÁVRAT Z EXILU A NOVÝ VZESTUP</h2>

  <h3 id="toc_2">1. Situace ghetta v Německu</h3>

  <p>V Německu pronikalo poznání, že katolicismus musí přistupovat ke světové civilizaci s větší spoluodpovědností a překonat starou zaostalost. Už na prahu tohoto století mužové jako Georg von Hertling, Schell, Ehrhard a Carl Muth, vydavatel revue Hochland (od r. 1903), neúnavně poukazovali na skutečnou inferioritu katolíků v kulturním, vědeckém a politickém životě a apelovali na katolický lid, aby zaujal stanovisko k moderním úkolům. Stejně jako jiní těžce trpěli za antimodemistické psychózy Pia X. Teď žádali energickou změnu. Filozof Peter Wust dal diskusi o tom heslo: <i>Návrat</i> z <i>exilu</i>.</p>

  <p>Při pohledu na minulost se konstatovalo, že katolicismus v 19. stol. přes všechny úspěchy vnitřně zakrňoval. Státní církevnictví, konfesionalismus, nacionalismus a liberální arogance vedly proti němu neustále drobnou válku, která tu a tam hrozila vyústit v existenční ohrožení, jako např. za německého kulturního boje, za italského risorgimenta v jeho boji proti papežství a církevnímu státu a na přelomu století za francouzského proticírkevního boje. Tím byl katolicismus zatlačován do trvalého obranného postoje. Katolíci se stáhli z veřejného života. Cesta do ghetta však znamenala, že se vyloučili a vzdali spoluutváření vědy, kultury a politiky. Propásli tak příležitost navázat na nejdůležitější vymoženosti nové doby. Dva příklady:</p>

  <p>Republikánsko-demokratické úsilí 19. století probíhalo mimo katolickou stranu. Papežové se stavěli ke všem demokratickým myšlenkám zásadně odmítavě. Od Francouzské revoluce byli postiženi <i>šokem a komplexem strachu před demokracií</i> (H. Meier). Za doby restaurace znovu těsněji utužili <i>svazek trůnu a oltáře</i>. De Lamennais a de Maistre prohlašovali monarchii za jedinou Bohem chtěnou formu vlády a ze špatně chápaného konzervativismu se tento názor stal základním dogmatem ultramontánního katolicismu. Papežové dělali vše, aby jej posílili. Záporný postoj francouzských katolíků k republice vedl ještě koncem 19. stol. k proticírkevnímu boji ve Francii. V Německu bránil dokonce ještě po 1. světové válce mnohým katolíkům, aby si vytvořili opravdu demokratické pochopení pro výmarskou republiku.</p>

  <p>Církev nepoznala dost včas ani specifičnost sociální otázky. Katoličtí sociální teoretikové v 1. polovině 19. stol. se v naivním konzervatismu domnívali, že na jedné straně je třeba bojovat proti nastupující společenské formaci kapitalismu jako takové, a na druhé straně že mohou bídě průmyslového dělnictva odpomoci pouze charitou. Požadovali obnovení starokřesťanského zákazu úroků, zničení kapitalismu a návrat k středověkému stavovskému řádu. Ještě r. 1848 prohlašoval emfaticky farář Wilhelm von Ketteler, pozdější „sociální biskup” na prvním katolickém shromáždění v Mohuči, že teď se ukáže, že definitivní řešení sociální otázky je vyhrazeno katolické církvi, neboť stát, ať dělá jakákoli opatření, nemá k tomu dost síly.</p>

  <p>Uplynula ovšem skoro čtyři desetiletí, než začalo sociální zákonodárství (1882/1883 ad.); ale církev potřebovala dlouho, až příliš dlouho, než dospěla k jasné společensko-politické koncepci, než si uvědomila, že tu jde o problém struktury, který nelze vyřešit pouze individuální láskou k bližnímu. Zatím ovládli dělnické masy, které se stále víc vzdalovaly od církve, Marx a Engels. Sociální encyklika Lva XIII. přišla pozdě (1891), i katolické dělnické hnutí, které se organizovalo v Mnichově (1892), v Berlíně (1895) a v Mönchen-Gladbachu (1904), zachytilo pouhý zlomek dělnictva. Zatímco církev ustrnula v měšťáckém prostředí, propadl proletariat ateistickému marxismu.</p>

  <h3 id="toc_3">2. Nové církevní vědomí: liturgické hnutí, ekumenismus</h3>

  <p>Paralelně s růstem vlastní odpovědnosti v církvi a státě probíhal uvnitř církve proces, který zásadně určoval katolickou spiritualitu v době po světové válce a spojoval ji s církví. Začal náboženský proces nesmírného dosahu: <i>V duších se probouzí církev</i>, prohlásil prorocky Romano Guardini r. 1922, a měl pravdu. Prožitek společenství ve vojenském kamarádství a ideály družnosti v hnuti mládeže vedly k tomu, že byla znovu objevena církev jako společenství. S tím šlo ruku v ruce liturgické hnutí a ekumenické dorozumění mezi konfesemi. Základem nového církevního vědomí byla změna představy o církvi.</p>

  <p>Tato nová představa o církvi se odpoutala od dosud platné Bellarminovy definice, čistě protireformační a juristicky akcentované, která chápala církev jako společenství vyznání a spásy pod vedením papeže. Místo toho byla znovu objevena církev jako stále živý Kristus a jako Boží lid. Pro antiindividualistický postoj byla zdrojem nadšení představa společenství, jímž je <i>corpus Christi mysticum</i> (tajemné tělo Kristovo), jehož členy jsou jednotlivci. Smysl pro společnou modlitbu vedl k novému objevení liturgie, při které je bohoslužba společným dílem a společnou odpovědností Božího lidu.</p>

  <p>Novější liturgické hnutí začalo r. 1909 v Mechelen (Malines). Na sjezdu belgických katolíků byl po prvé vznesen požadavek, aby se mešní modlitby zpřístupnily lidu. L. Beauduin OSB požadoval: <i>Je třeba zdemokratizovat liturgii.</i> Tím podnítil hnutí, které brzy zasáhlo Německo, Rakousko a jiné země. Jeho průkopníky byly opatství Maria Laach a klášter v Klostemeuburgu (Pius Parsch). Ujalo se ho hnutí německé katolické mládeže. Romano Guardini, duchovní vůdce Quickbornu, v četných přednáškách a spisech pěstoval ducha liturgie, prohluboval jej a rozšiřoval. Většina mladého duchovenstva se dala získat. Když byla za nacistického pronásledování církve vnější činnost znemožněna, byla nově prožívána církevní liturgie jako síla vytvářející společenství. V útrapách 2. světové války a v bídě poválečných let byla účast na liturgické bohoslužbě pro mnoho lidí posilou a oporou.</p>

  <p>Po začátečním váhání projevila pro toto hnutí pochopení také hierarchie. Významná linie vede od encykliky <i>Mystici corporis</i> (1943) přes encykliku <i>Mediator Dei</i> (1947) až k liturgické konstituci 2. vatikánského koncilu ze 4. prosince 1963. Liturgické hnutí chce být víc než obnovením liturgie, chce působit obnovu věřících z ducha liturgie a dát jim prožívat, jak <i>církví proniká Duch svatý</i> (Pius XII.). Je v současné době největším zdrojem síly pro církev.</p>

  <p>Na nové představě o církvi jsou založeny také hnutí Una sancta a katolický ekumenismus. Překonáním protireformační pozice a setkáváním křesťanů různých vyznání, k němuž vedla válka, se probouzela potřeba vzájemně se lépe poznávat a chápat.</p>

  <p>U nekatolíků toto hnutí již nabylo pevné, organizované formy. V <i>Ekumenickém hnutí byl</i> už r. 1910 na protestantské misijní konferenci v Edinburghu dán návrh, aby se v misijních oblastech, kde se protiklady různých křesťanských skupin pociťují nejbolestněji, všechna vyznání sjednotila na určité základně spolupráce. Došlo se k rozhodnutí zorganizovat světové hnutí všech křesťanů, kde by se navzájem projednávaly otázky společné víry a církevní ústavy. Souboru otázek se pak ujala dvě hnutí; první si vzalo jako téma víru a řád (<i>Faith and Order</i>) a jednalo o otázkách víry a církevních struktur; druhé, život a dílo (<i>Life and Work</i>) chtělo zpočátku uskutečňovat pouze praktická setkávání křesťanů a společné jednání. První světové konference těchto hnutí se konaly r. 1927 v Lausanne a 1937 v Edinburghu. V Utrechtu r. 1938 a v Amsterodamu r. 1948 se obě hnutí spojila ve <i>Světovou radu církví</i> se sídlem v Ženevě. Roku 1952 se v Lundu hnutí definovalo jako <i>společenství církví, které uznávají Krista jako Boha a Vykupitele</i>. Na světové konferenci v New Delhi r. 1961 hnutí připojilo vyznání Trojice: <i>Ekumenická rada je bratrské sdružení církví, které vyznávají Pána Ježíše Krista jako Boha a Spasitele podle Písma a snaží se společně plnit své společné povolání ke cti jediného Boha Otce, Syna a Ducha svátého.</i> Nyní je v Ekumenické radě přes 200 křesťanských církví. Katolická církev jejím členem není, ale účastní se akcí svými pozorovateli.</p>

  <p>Řím se zprvu choval k protestantskému ekumenickému hnutí velice negativně. Myšlenka jakési interkonfesijní „nadcírkve”, která se ustavila jako „světová církev”, příliš odporovala katolickému učení víry o jediné, pravé, katolické a apoštolské církvi, která má jedinou hlavu v nástupci Petrově. Proto se katolická církev nemohla sejít s ostatními církvemi jako rovná s rovnými; důsledně odmítla tzv. <i>branch-theory</i>, podle které jednotlivé církve jsou větvemi jednoho a téhož kmene, poněvadž se sama nutně pokládá za jediný Bohem zasazený kmen. Všechny pokusy o sjednocení ve víře mohly proto vést jen k tomu, že „bloudící” byli zváni a vybízeni k tomu, aby se opět bezvýhradně připojili k římskokatolické církvi. Tak se stalo, že ještě encyklika <i>Humani generis</i> (1950) považovala za nutné víc varovat před falešným irenismem (mír a opětné sjednocení za každou cenu) než radit k otevřenosti.</p>

  <p>Ale v katolické církvi zatím rok od roku vzrůstal živější a hlubší zájem o ostatní křesťanské bratry a o sjednocení s nimi. Nové pochopení pro Lutherovy reformátorské požadavky i pro hlubší důvody rozkolu mezi východní a západní církví vytvořilo předpoklady pro otevřenější setkávání.</p>

  <p>Nejdříve došlo k rozhovoru s východní církví; s katolickou církví ji spojuje tatáž svátostná a vcelku i dogmatická základna, pomineme-li papežský primát a neomylnost. K vzájemnému poznávání a oceňování sloužilo založení zvláštních středisek pro vztahy k východní církvi (Orientální institut r. 1917 a Russicum r. 1929 v Římě; unionistický klášter Amay-Chevetogne r. 1925 v Belgii, pařížská Istina r. 1927). Novodobí papežové opětovně podávali Východu ruku k smíru, ale rozprava vstoupila do plodného stadia teprve, když se Jan XXIII. a zvláště Pavel VI. záměrně vzdali zdůrazňování vědomi legitimity Říma a přiznali, v čem se dříve sami dopouštěli bezpráví. Setkám Pavla VI. s konstantinopolským patriarchou Athenagorasem v Jeruzaléme (4.-6. ledna 1964) bylo více než pouhé gesto. Vyznání viny na Golgotě a vzájemné objetí byly realistické a zároveň symbolické, slibné pro lepší budoucnost v obnovené jednotě.</p>

  <p>Sbližování s protestanty se nejdřív vyvíjelo v „rozmluvách přes plot”, které vycházely od jednotlivců nebo od mladých skupin. V <b>Německu</b> nabývaly intenzity v době společného ohrožení církví nacismem. Pevnou formu jim dal r. 1938 Max Josef Metzger <b>v Bratrstvu Una sancta</b>. Společnost Krista Krále, kterou založil v Meitingen, měla být střediskem hnutí. Metzger, zároveň neúnavný průkopník mírového hnutí, byl r. 1944 popraven; zemřel jako mučedník za Hitlerovy diktatury, proti které nekompromisně bojoval. Papežská instrukce z 20. 12. 1949 přenesla odpovědnost za katolické hnutí Una sancta na biskupy a začlenila tím neoficiální kontakty poprvé pozitivně do církve. Roku 1952 následovalo založení zprvu neoficiální <i>Katolické konference pro ekumenické otázky; z</i> ní pak Jan XXIII. r. 1960 zřídil <i>Sekretariát pro podporu jednoty křesťanů</i> se sídlem v Římě; jeho vedením byl pověřen kardinál Bea. Ohlášení 2. vatikánského koncilu dalo ekumenickému hnutí netušený podnět.</p>

  <h3 id="toc_4">3. Vývoj ve Francii, Itálii, Anglii a USA</h3>

  <p>Doba po první světové válce vedla k rozvoji církve vůbec. Ve Francii se řeholníci mohli vrátit do svých domů. Laické zákony se už neprováděly. Stát předal správu církevního jmění nově zřizovaným biskupským diecézním asociacím. Stavěly se četné nové kostely a zemi pokryla síť katolických škol. Liturgické a biblické hnutí přišlo sice později, ale rozvinulo neobyčejnou aktivitu zvláště po založení „Centre de Pastorale liturgique” v Paříži (1943). Po dlouhou dobu se zdálo, že velkým nebezpečím je přepjatý nacionalismus Action francaise; až je odstranil zákaz Pia XI. r. 1926. Tím živější a účinnější byla od r. 1927 Katolická akce. Četné nové stavovské a mládežnické svazy (Mission de France a dělničtí kněží) pracovaly na opětném získání Francie a na pokřesťanštění prostředí. Úspěchy byly velké. Po 2. světové válce měla Francie nejen velkou katolickou politickou stranu a křesťanské odbory, které brzy sdružovaly 40 % organizovaného dělnictva, ale svými 3500 misionáři má dnes vedoucí místo v katolických misiích; svou intenzivní pastorální činností je určující silou v liturgickém a biblickém hnutí a její teologové udávají tón v katolické teologii.</p>

  <p>V    <b>Itálii</b> byla Katolická akce založena r. 1922 a nabyla jedinečného významu za fašistického panství a v poválečné době. Vyřízení římské otázky Lateránskými dohodami a konkordát z r. 1929 vytvořily podmínky, které se brzy příznivě projevily v celém církevním životě.</p>

  <p>V    <b>Anglii</b> neustále vzrůstal počet katolíků. Překvapivě dobrý byl a dosud je přírůstek kněžstva. Anglickému katolicismu dodávají váhy vynikající katolické školství a uznávaný katolický tisk. Laický apoštolát je však slabě rozvinut. Liturgická obnova je v počátcích.</p>

  <p>Ve Spojených státech amerických vedla náboženská svoboda, zaručená prohlášením nezávislosti (1776), v 19. stol. k silnému vzrůstu počtu katolíků, který nezmenšeně pokračoval ve 20. stol. Dnes je asi pětina veškerého obyvatelstva katolická. Obětavost a aktivita amerických katolíků se osvědčila zejména v rozvoji rozsáhlého základního i vyššího školství. Vzniklo neméně než 23 katolických univerzit, které vydržují sami věřící bez státních příspěvků. Spolčovací svoboda prospěla řeholím. Od 2. světové války je důležitá také činnost severoamerických misionářů.</p>

  <p>Již v 19. stol. nastal nový rozkvět katolických misií. Po zhroucení portugalského a španělského koloniálního panství, které v 18. stol. svým státním řízením misie ochromovalo, převzala definitivně nejvyšší vedení světových misií římská kongregace propagandy (šíření víry) zřízená r. 1622. Byly založeny četné nové řády a převzaty nové misijní oblasti; nejpřednější byly Afrika, Indie, Čína a tichomořské ostrovy. Po první světové válce se kladl zvláštní důraz na vybudování a upevnění domácích církví. V r. 1926 byli vysvěceni první domorodí biskupové.</p>

</body>

</html>