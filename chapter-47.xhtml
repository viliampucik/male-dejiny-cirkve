<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Malé dějiny církve</title>
</head>

<body>

  <h2>§ 47 PROTIREFORMACE: INKVIZICE, PRONÁSLEDOVÁNÍ KACÍŘŮ A HON NA ČARODĚJNICE</h2>

  <h3 id="toc_1">1. Předběžná poznámka</h3>

  <p>Kalvín a jeho stoupenci byli tvrdí, zarputilí bojovníci. Staré církvi vyhlásili nekompromisně vyhlazovací boj. Kalvínův nástupce Beza prohlásil: <i>To je mohamedánská nauka, že každý může být spasen ve svém náboženství.</i> V Ženevě se svobodou svědomí opovrhovalo. Naproti tomu Luther byl umírněný; přes všechny hlučné výpady proti papežství a římské církvi byl mužem středu. Zwingli a Kalvín mu vytýkali, že se zastavil v půli cesty. Proto také luteránství bylo v poměru ke katolíkům ochotnější ke kompromisu než kalvinismus. Až do 17. stol. stáli luteráni a katolíci namnoze společně proti kalvinistům. Ale svoboda svědomí ve smyslu náboženské svobody byla v té době nepřijatelná. Odporovala zásadně absolutnímu pojmu pravdy a nábožensko-politické jednotě kultury, která vyžadovala, aby také státní život měl jednotný a ucelený základ světového názoru. Předpoklady k jinému způsobu myšlení vytvořilo teprve osvícenství.</p>

  <p>Bludaři se vyskytovali ve všech dobách, ale bývalo jich celkem málo. Zacházelo se s nimi jako se zbloudilými členy vlastní církve; proto se proti nim mohlo zakročovat církevními tresty a až dosud se vždy dařilo je zvládnout. Teprve za reformace se situace změnila. Novým jevem bylo, že se teď vytvořily uzavřené nábožensko-církevní korporace, jejichž členy už nebylo možno považovat za neposlušné, svedené příslušníky jediné velké církve, ale bylo nutno v nich vidět samotné vyznavače jiného náboženství. Luteráni byli v Augsburgu r. 1555 oficiálně uznáni jako konfesní společenství a organizovaná církev. I když kalvíni, novokřtěnci a jiní byli ještě vyloučeni, nebylo možno je přehlížet. Hlavní otázka byla: Jak se zásadně chovat k vyznavačům jiné konfese?</p>

  <h3 id="toc_2">2. Vytvoření konfesního vědomí a duch protireformace</h3>

  <p>Vytvoření konfesijně odlišných typů církví patří k nejdůležitějším procesům evropských dějin 16. a 17. stol. (E. W. Zeeden). Působily při tom do značné míry vedle teologických a církevních činitelů zájmy politické, právní, ba i hospodářské. Zemské církve se vyvíjely už před reformací. V oblasti luteránstvi se záhy úplně osamostatnily. Splývaly při tom zájmy církevně náboženské a dynasticko-politické. Nejpozději od r. 1555 už reformace neznamenala náboženské rozhodnutí jednotlivých poddaných. O víře na svém území rozhodoval zeměpán.</p>

  <p>Obyvatelé Falce museli šestkrát změnit víru: Kurfiřt Ludvík V. (1508-1544) zaujal v otázce náboženství stanovisko erasmovsky zprostředkující. Fridrich II. (1544-1556) povolil reformaci, Ottheinrich (1556-1559) vypudil všechny katolické faráře a nahradil je luterskými, Fridrich III. (1559-1576) přivedl zemi ke kalvinismu a vyhnal veškeré luteránské faráře; r. 1563 zavedl kalvínský „heidelberský katechismus”. Ludvík VI. (1576-1583) obnovil luteránství a tvrdě vypudil kalvínské faráře. Fridrich IV. (1583-1610) změnil Falc násilím opět na kalvínskou. Po zmatcích třicetileté války se za Filipa Viléma (1685-1690) a Jana Viléma (1690-1716) z větve falcko-neuburské vrátil do země katolicismus, ale ostatní konfese nebyly potlačovány.</p>

  <p>Je jasné, že za těchto okolností také tzv. protireformace musela postupovat církevně politicky. Od té doby, co náboženským mírem augsburským (1555) přešlo právo určovat náboženství na německá knížata, záviselo pro katolickou církev všechno na tom, jak se jí podaří naplnit duchem vnitřní katolické obnovy několik zbylých německých rodů (Habsburky, Wittelsbachy a od r. 1613 rod falcko-neuburský) a dát je do služeb udržení, popř. šíření církve v Německu. Cennou obrodnou práci při tom konali jezuité a kapucíni jako vychovatelé princů, zpovědníci a rádcové nejen na dvorech německých knížat, ale i v Paříži, Madridu a v italských knížectvích. Církevně politické kombinace hrály stále větší úlohu nejen při sňatkových spojeních knížecích rodů, ale také při obsazování biskupství a opatství; vedly nakonec k tomu, že se přehlíželo dokonce hromadění (kumulace) biskupství v jedněch rukou, které ostře odsoudil tridentský koncil. Neboť když se měla katolická biskupská knížectví uchránit před dalšími zásahy protestantských sousedů, bylo třeba posílit jejich politické a vojenské postavení. To však bylo možné, jen když se spojila a přiklonila k některému z mocnějších knížecích rodů. Např. Kolínu po odpadnutí arcibiskupa Jana Gebharda r. 1582/83 hrozilo, že bude pro církev ztracen; Řím se tehdy neostýchal, když bylo toto arcibiskupství s bavorskou pomocí vyrváno Janu Gebhardovi, svěřit je bavorskému princi Arnoštovi a přidat mu ještě čtyři jiná západoněmecká biskupství (Lutych, Münster, Paderbom a Hildesheim). Bavorští princové od té doby skoro po dvě století spravovali a chránili celé severozápadní Německo jako arcibiskupové kolínští v personální unii s ostatními biskupstvími. Tíseň doby vyžadovala, že se občas přehlížely i velké morální slabiny těchto princů. Šlo o bytí a nebytí církve v Německu. To byl duch protireformace.</p>

  <h3 id="toc_3">3. Inkvizice</h3>

  <p>Jen s bolestí se uvádí v této souvislostí působení inkvizice. Papežský úřad pro čistotu víry a mravů, zvaný též Sanctum officium, začal znovu fungovat po reorganizaci za Pavla III. (1542) a vyvíjel za fanatického Pavla IV. (1555-1559) novou hrozivou činnost. Slídil i po kardinálech: Sadoleto, Pole a Morone byli obžalováni jako podezřelí z bludařství a byli pronásledováni, Morone trpěl dva roky v inkvizičním vězení (1557-1559). Ignác se před Pavlem IV. chvěl strachem. Nejhůře řádila inkvizice všude tam, kde vládli Španělé. V Kalábrii byli v červnu r. 1561 krvavě pronásledováni valdenští. Španělskou inkvizici je však nutno odlišovat od papežské. Španělská inkvizice byla státní zařízení, zavedené r. 1481, kterým se křesťanské Španělsko chtělo chránit v zápase s mohamedánskými Maury. Mnozí Židé a Maurové přestoupili ke křesťanství jen zdánlivě (tzv. marani a mauriskové), když byli ke křtu donuceni násilím. Byli pokládáni za politicky nespolehlivé a často za tajné špióny. Zacházelo se s nimi jako s velezrádci. Poprava byla na odstrašení provázena dokonce slavnostním ceremoniálem a označována jako <i>auto da fé</i> (= actus fidei). V době, kdy celý život byl ještě chápán v jednotě, je těžko odhadnout, jakou úlohu při těchto strašlivých popravách měly zájmy náboženské nebo politické, hospodářské a lidské (osobní). Stejně je nemožné říci, kolik lidí přišlo o život. Počty, jež se uvádějí, jsou často fantastické a je třeba posuzovat je velmi kriticky.</p>

  <p>V Německu byli pronásledováni hlavně <i>novokřtěnci</i>; také tady je znát politické pozadí: zvláště od münsterských excesů (1534/35) byli obáváni jako společenští revolucionáři a rušitelé pokoje. Ale i zde uveďme příklad, který vybízí k opatrnosti: Katolické říšské město Kolín bylo po celá staletí smutně proslaveno jako zvlášť nepřátelské ke kacířům. Velmi kritické právnické zkoumání H. Stiasnyho (Münster 1962) se nedávno zabývalo trestními procesy a prováděním rozsudků nad novokřtěnci ve městě ve století reformace (1529-1618); autor přitom zjistil, že za celou tu dobu bylo zatčeno asi 170 novokřtěnců; skoro všichni vyvázli vykázáním z města nebo časově krátce vymezeným uvězněním při chlebě a vodě; jen devět bylo popraveno; z toho čtyři v roce 1534/1535, ostatní v letech 1558-65; v obou případech bylo patrné a rozhodující válečné a politické pozadí. V evangelických zemích bylo pronásledování novokřtěnců krutější a počet poprav větší. Budiž to řečeno ne jako omluva, ale jako upozornění. Je nutno litovat každé oběti. <i>Kritika si to však zjednodušuje, když se nehistoricky staví na půdu liberálního státního myšleni</i> (Erler v RGG<sup>3</sup>, III, 771).</p>

  <h3 id="toc_4">4. Hon na čarodějnice</h3>

  <p>Hon na čarodějnice a procesy s nimi však přitěžují inkvizici ještě více než pronásledování kacířů. Pro tyto masové neurózy a jejich strašlivé spojení s náboženstvím a inkvizičním postupem nám dnes chybějí jakékoli možnosti srovnání. V pronásledování a upalování čarodějnic se katolíci a protestanté nelišili ani v nejmenším. Naopak se k tomu navzájem podněcovali, jedna strana se v pronásledování domnělého ďábelství nechtěla dát zastínit druhou stranou. Honba na čarodějnice se rozmohla zvláště od vydání Kladiva na čarodějnice (1487), které sepsali dominikáni Institoris a Sprenger; v úvodu přetiskli bulu papeže Inocence VIII. proti čarodějnictví (1484). Také Luther, Kalvín a ostatní reformátoři věřili v existenci čarodějnic a bojovali proti nim ohnivou smrtí. Vrcholu dosáhla tato posedlost v letech 1590-1630; ustupovala teprve v 18. stol. a konečně úplně přestala (poslední upálení čarodějnic: Kempten 1775, Glarus 1782, Poznaň 1793). <i>Před procesem neuchránil žádný věk ani žádný stav. Vznikala celá střediska, zvláště v horských krajinách. Zaslepenost zachvacovala se střídavou intenzitou mj. Savojsko, Švýcary, Tyrolsko, Lotrinsko, skotskou Vysočinu. Ohniska nákazy byla: francouzský dvůr (1400), Arras (1461), Anglie (po r. 1576), Pomohaní (1623-1630), Luxeuil (1628-1660), Vaduz (1634-1680), Skotsko, Skandinávie a Severní Amerika (1645-1693)...</i> (F. Merzbacher v LThK<sup>2</sup> V, 318).</p>

  <p>První odpůrci čarodějnického zaslepení byli: dolnorýnský lékař Johannes Weyer, erasmovec na dvoře vévody Viléma z Jülich-Klave, a jezuité Adam Tanner (1627) a především Fridrich von Spee, který 1630/1631 napsal v Paderbomu proslulý spis <i>Cautio criminalis</i> (Pozor při kriminálních procesech). Spee by byl své odvážné vystoupení na obhajobu neviny čarodějnic a proti nesmyslnému, zločinnému vedení procesů málem zaplatil vlastním upálením.</p>

  <p>Celá tato posedlost se dá charakterizovat jako smutné poblouznění lidstva, jež mělo rozmanité zdroje.</p>

</body>

</html>